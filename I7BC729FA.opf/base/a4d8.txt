#/ /rje btsun rdo rje 'chang chen po mai tri don grub rgyal mtshan dpal bzang po'i rnam par thar pa dad pa'i spu long rab tu g.yo ba zhes bya ba bzhugs so/ /

/ /oM swasti siddhaM/ dpal ldan bla ma dam pa mai tri don grub rgyal mtshan dpal bzang po'i rnam par thar pa ngo mtshar dad pa'i spu long g.yo ba zhes bya ba rje btsun rdo
rje 'chang chen po de nyid kyi zhabs kyi padmo dri ma med pa la gus pas phyag 'tshal lo/ /mai tri mkhyen brtse'i pad mtsho rab yangs zab don chos kyi nor bus gtams/ /thub
dbang 'phrin las nyi ma'i thig 'phreng gang du bzhugs pa'i 'dab brgya'i tshal/ /tshogs gnyis ze'u 'bru'i 'dzum dkar rtser son dngos grub sbrang rtsi'i dpal yon can/ /bskal
bzang bung ba'i nyer 'tsho'i dbang po 'dren mchog dam par snying nas 'dud/ /gang gi drin las lhan skyes bde ba che/ /bde blag nyid du 'byin pa'i skal bzang gi /srid zhi'i
'jigs bral dpal ldan bla ma la/ /gus pas 'dud do snying dbus padmor bzhugs/ /rgyal ba'i ye shes sgyu ma'i snang

brnyan las/ /'jam pa'i rdo rjer mtshan gsol lhag pa'i lha/ /mgon khyod snying dbus padmo'i rtser bzhugs nas/ /zab yangs ngag gi mchog sbyin deng 'dir stsol/ /rgyal ba rdo rje
'chang chen po de nyid chos sku de bzhin nyid las ma g.yos bzhin du/ gzugs sku gnyis kyis gang la gang 'dul gyi/ 'khor ba ma stongs kyi bar 'gro ba'i don mdzad pa las/
'dir mchog tu gyur pa mtshan nyid dang ldan pa'i rdo rje slob dpon gyi sku'i rnam par bstan pa ste/ de yang / de ni bla ma dpal te bla ma dpal gzhan min/ /dpag med sangs
rgyas kyis kyang rtag tu de la mchod/ /phyogs bzhugs sangs rgyas sems dpa' rtag tu de la bdud/ /ces dang / byang chub sems dpa'i sde snod las kyang / rtag par dge ba'i bshes
gnyen ni/ /theg chen don la mkhas pa dang / /byang chub sems dpa'i brtul zhugs mchog /srog gi phyir yang mi gtong ngo / /zhes pa dang / rdo rje gur las/ slob dpon ston
par gyur pa ni/ /sangs rgyas rnams kyis phyag mdzad pas/ /bdag cag rnams kyi pha dang ma/ /zhes dang / gang la gang

'tsham du snang nas kyang sems can gyi don mdzad do/ /seng ger snang nas kyang sems can gyi don mdzad do/ /mdo las/ rgyal pos 'dul ba la rgyal po/ dge sbyong gis 'dul ba la
dge sbyong / bram zes 'dul ba la bram ze/ dri zas 'dul ba la dri za rgan po'i gzugs su sprul to/ /zhes pa dang / sangs rgyas mnyam sbyor las/ re 'ga' zhi la re 'ga' khro/
/re 'ga' bgegs chen gdon mdzad cing / /skye dang ri bo thams cad do/ /zhes dang / ba tshwa can chu klung gi mdo las/ lnga brgya tha mar gyur pa na/ /nga nyid slob dpon
gzugs 'dzin te/ /nga yin snyam du yid byos la/ /de tshe de la gus pa bskyed/ /ces dang / rdo rje gur las/ rdo rje sems dpa' lta bu yi/ /de ltar slob dpon gzugs 'dzin te/
/sems can rjes su bzung dmigs nas/ /phal pa'i gzugs su gnas pa'o/ /zhes dang / 'phags pa klu sgrub kyi rim pa lnga pa las/ mchod pa thams cad spangs nas ni/ /bla ma mchod
pa yang dag brtsam/ /de mnyes pas ni kun mkhyen pa'i/ /ye shes mchog ni thob par 'gyur/ /zhes gsungs pa ltar/ ces sogs kyis mtshon nas mdo rgyud bstan bcos dri ma med pa
ji snyed pa las lan cig ma yin par nan tan tu bka' stsal pa dag gis legs par grub pa yin no/ /de lta bu'i rdo rje slob dpon dag gi yon tan rtogs pa brjod pa'ang don dang
ldan zhing gleng bar bya ba'i 'os yin te/ ji skad du/ bcom ldan 'das kyi mdo las/ 'di ltar 'jig rten na rigs kyi bla mar gyur pa shAkya rnams kyi skyes pa'i rabs bzung zhing
kun chub par byas nas gzhan la yang rgya cher bsnyad na chos dang mthun pa'i bsod nams kyi phung po dpag tu

med pa 'byung la/ yon tan bsam gyis mi khyab pa 'phel bar byed pa yin no/ /zhes pa dang / rgyud las kyang / slob dpon yon tan gleng bya yin/ /skyon rnams nam yang ma yin no/
/zhes dang / sangs rgyas dang byang chub sems dpa' ganggA'i klung gi bye ma snyed la/ bskal pa gangga'i klung gi bye ma snyed du bsnyen bkur ba bas ni/ rdo rje slob dpon
gyi ba spu'i bu ga la til mar gyis byugs pa bsod nams ches khyad par 'phags so/ /zhes dang / lha sku bye ba stong bsgoms pas/ /bla ma dran pa bsod nams che/ /zhes dang
/ dus gsum gyi sangs rgyas thams cad kyi yon tan brjod pa bas/ rdo rje'i slob dpon gyi yon tan gyi cha shas tsam brjod pa'ang bsod nams ches cher grub pa yin no/ /zhes dang
/ gang dag rgya mtsho'i gos can rdul snyed kyis/ /rgyal ba rgya mtsho'i rmad byung ngo mtshar gtam/ /srid mtha'i bar du dbyangs su bsgrags pa las/ /'di na mtshan ldan
rdo rje slob dpon gyi/ /yon tan rtog pa brjod pa cha shas tsam/ /brjod pa'ang bsod nams dpag tu med do zhes/ /bslu med dam pa'i gtam gyis yid drangs nas/ /bdag gi yid 'di
tshul 'dir zhugs par gyur/ /yid 'ong mtshan dpe'i tshogs kyis spras pa'i sku/ /yid 'phrog tshangs dbyangs lta bur snyan pa'i gsung / /yid bzhin nor ltar 'gro la snyoms pa'i
thugs/ /yid la re ba'i 'bras stsol der phyag 'tshal/ /sku gsung thugs kyi gsang ba mi zad pa/ /bdag lta byis pa'i blo yi ci zhig brjod/ /'on kyang ji ltar padmo'i 'byung
gnas kyi/ /rin chen mtha' dag len par su yis nus/ /cha shas blangs pas 'dod dgu sbyin pa ltar/ /

cung zad brjod 'di'ang don dang bcas pa nyid/ /ma lus rigs kyi khyab bdag rdo rje 'chang / /rtsod pa'i dus 'dir bshes gnyen skur bstan nas/ /rnam mang 'gro la phan bde stsol
mdzad pa/ /rgyal sras bla ma'i rnam thar cung zad brjod/ /'dir bdag cag rnams kyi dpal ldan bla ma dam pa dus gsum gyi bde bar gshegs pa thams cad kyi ngo bo rigs thams
cad kyi bdag po gdan gsum tshang ba'i ded dpon rgyal ba khyab bdag rdo rje 'chang chen po dang gnyis su ma mchis pa'i mtshungs med rje btsun dam pa/ mchog tu bde bar gshegs
pa'i bstan pa rin po che la gces spras su mdzad pa/ sems can thams cad la bu gcig pa ltar lhag par brtse ba'i thugs rje can bden pa gnyis zung du 'jug pa'i ting nge 'dzin
dang / rim pa gnyis kyi zab don rdo rje'i rnal 'byor la thugs rtag tu mi g.yo ba/ mkhas pa dang grub pa'i dbang phyug du ma'i sa 'dzin gyi spo las legs par babs pa'i
lung dang man ngag zab mo'i bdud rtsi'i rgyun du mas thugs kyi khyon yang dag par gang ba'i bstan pa'i gangs can mtshor skal ba dang ldan pa rnams la sde snod gsum las byung
ba'i gdams pa dang / rjes su bstan pa dag gis so so rang rang gi skal ba dang mthun par rgyud smin pa dang / grol bar mdzad pa'i chos kyi ded dpon chen po/ /chos kyi
dbang phyug /phyogs bcur dam pa'i chos kyi rnga sgra lhag par sgrog pa'i skyes bu dam pa/ skyes bu khyu mchog de ni nges par stobs bcu mnga' ba'i go 'phang las ma g.yos
bzhin du longs spyod rdzogs pa'i sku dang / mchog gi sprul pa'i sku dang / rgyal ba'i sras po sems dpa'

dang / rang sangs rgyas dang / 'phags pa nyan thos dang / lha dang / lha ma yin dang / lto 'phye la sogs pa'i dbang po dang / rgyal po dang / blon po dang / khyim bdag dang
/ bram ze dang / kun tu rgyu dang / khyab 'jug dang / dbang phyug dang / tshangs pa dang / nyi ma dang / zla ba dang / mu stegs can gyi ston pa dang / seng ge dang / mkha'
lding dang / glang po che dang / spre'u la sogs pa dang / gzings dang / zam pa dang / mtsho dang / rdzing bu dang / mchod pa dang / gtsug lag khang dang / skyed mos tshal
dang / sman dang / bdud rtsi'i zas dang / skom dang / gos dang / rin po che dang / ljon shing dang / bum pa bzang po dang / dpag bsam gyi shing la sogs pa gang la gang
'dul gyis 'dul ba'i sku'i rnam pa mtha' yas pa dag gis zhing mtha' yas pa dag tu sems can gyi don mdzad pa ni bsam gyis mi khyab pa las/ kun mkhyen thub pa'i dbang po'i
bstan pa'i rgyal srid la mnga' mdzad nas/ bshad sgrub gnyis kyi mdzad pas lung rtogs kyi rgyal sa mdzes par byed pa'i chos kyi 'khor los sgyur ba'i rgyal po/ nyon mongs
nad kyis gzir ba'i 'khor ba pa rnams la zab rgyas chos kyi bdud rtsis zug rngu gtan nas 'byin par byed pa'i sman pa'i rgyal po/ srid pa'i mtsho las bsgral te mya ngan las
'das pa'i gling du bde blag tu 'khrid par byed pa'i ded dpon chen po/ bdag dang bdag gir 'dzin pa'i ling tog gis blo gros kyi mig long ba'i phyin ci log gi g.yang sar gom
stabs 'chos pa rnams yang dag lam la bkri bar mdzad de/ rnam pa dang mchog gi grong khyer chen por 'khrid par byed pa'i sa mkhan chen po/ chos

kyi 'byor pas 'phongs pa'i 'gro ba rnams la chos kyi dpal 'byor phun sum tshogs pa sbyin par byed pa'i chos kyi sbyin bdag chen po/ mdo rgyud dgongs 'grel dang bcas pa'i mnga'
bdag tu gyur te/ mkhas grub kun gyis bsten pa'i gnas su gyur pa/ rgya bod gsung rab mtha' dag gi glegs bam/ mdor na dge legs mtha' dag bskrun par mdzad pa'i bdag nyid/
rje btsun bla ma dam pa 'di'i rnam par thar pa rdo rje 'chang dang dbyer ma mchis pas ji lta ba bzhin su zhig gis brjod par nus/ 'on kyang gdul bya tha mal pa rnams la
ji ltar snang ba'i tshul mdo tsam zhig brjod par bya ste/ mkha' 'gro chos skyong rnams kyi snang ba stsol zhig /de yang mnyam med shAkya'i rgyal po'i phan bde'i 'phrin las
bshes gnyen dam par sprul sku'i tshul bstan pa/ rje btsun mai tri don grub rgyal mtshan dpal bzang po'i rnam par thar pa 'di la don bdun te/ 'gro ba lha mi rnams kyi bkur
gnas su 'os pa'i slad du cho rigs dang ldan pa sku 'khrungs pa'i tshul/ 'khor ba sdug bsngal gyi rgya mtshor gzigs nas mi rtag pas thugs rgyud bskul te dam pa'i chos sgor
zhugs nas bstan pa'i rtsa ba tshul khrims ji ltar nos pa'i tshul/ yongs 'dzin dam pa rnams dang mthun par dge ba'i bshes gnyen bsten te thos bsam gyi sgro 'dogs bcad
pa'i tshul/ thos bsam gyi sgro 'dogs bcad pa'i don rnams rtse gcig tu nyams su bzhes pas thugs rgyud la lung rtogs kyi yon tan bsam gyis mi khyab pa 'khrungs te snying po'i
don blangs pa'i tshul/ rang smin nas gzhan skal ldan gyi gdul bya rjes su gzung ba'i tshul/ rtag 'dzin bzlog nas 'phrad par dka'

ba'i 'du shes bskyed pa'i slad du mya ngan las 'da' ba'i tshul bstan pa/ 'phrin las kyis bstan pa'i rgyun ji ltar gnas pa'i tshul lo/ /'chi med grub pa'i rigs kyi sa 'dzin
rtser/ /'jam dbyangs mkhyen brtse'i 'tshams smin rol pa las/ /legs 'ongs thub bstan pad tshal bzhad pa'i gnyen/ /rje btsun nyin byed dbang po la phyag 'tshal/ /dang po la/
de la rje btsun dam pa 'di'i rigs phun sum tshogs shing gzhan las khyad du 'phags pa'i che ba ni 'di ltar/ 'jig rten na rgyal rigs dang / bram ze dang / rje rigs rnams
che bar byed pa la/ de rnams kyi nang nas mchog tu gyur pa rgyal rigs/ de las kyang mchog tu gyur pa shAkya'i rigs de la re zhig na rgya gar du rgyal po skya seng la bu mig
bya ltar mas nas 'gebs pa/ sor mo dra bas 'brel ba mtshan dang ldan pa zhig bltams/ mtshan mkhan la bstan pas/ 'dis yang na dgra thams cad 'joms/ yang na yab kyi rgyal
rigs 'phrog zer ba la/ ha cang ya 'ud du gyur nas bdag tu ma bzung bar 'bangs ri khrod pa rnams la sbyin/ de dag gis gsos pa na khong rnams kyis zos pa'i lhag ma mi za/
nags tshal rnams kyis grib bsil dang rlung skyobs sogs byed/ bya dang spre'u la sogs pas shing tog 'bul/ gar gnas su 'od khyil le yong ba sogs bsod nams dang ldan pa'i rnam
'gyur du ma byung / khong cher skyes nas nga su'i bu yin dris pa la/ lo rgyus bsnyad pas thugs phyungs nas nags dang ri la sogs pa gcig nas gcig brgyud cing / 'khyams
pas yar lha sham bu'i mgul du phebs/ de nas shel brag gi rtser byon/ de'i

tshe phyag byas phyugs 'tsho ba'i rdzi bo mang pos 'od chen po zhig lam steng der babs pa mthong / sang nyin ri de la sogs lha bon po sogs bod kyi rigs pa can gyi mi bcu gnyis
kyis gtso byas lha mchod byed mi mang du byung ba la/ phyugs rdzi rnams kyis khyed tshos lha mchod legs mdang lha zhig 'od kyi rnam par byas nas bsangs khrus kyi rdzing
khar babs song zhes bshad/ lha mchod pa rnams kyis phyin pa na/ rdzing kha na khye'u gzhon nu 'od kyi rang bzhin mtshan dang ldan pa zhig 'dug nas/ khyed gang nas byon
byas pas gnam la mdzub mo btsugs/ 'di nges par gnam nas babs par 'dug pas nged rang rnams kyi dpon du gdan 'dren zer/ khyem tog la sogs pa thams cad sbrel nas khri byas/
khong rang rnams kyi gnya' ba la bteg nas spyan drangs pas/ bod kyi rgyal po la snga ba gnya' khri btsan po zhes bya bar grags/ de nas gdung rabs nyi shu rtsa lnga nas/
'phags pa kun tu bzang po'i sprul pa lha tho tho ri snyan shal zhes bya ba byon/ de'i tshe snga dro nyi ma'i zer la byon pa'i tshul du rin po che'i za ma tog gi nang du tsindha
ma Ni'i gzungs zhes bya ba gtsug tor dri med dang / mu tra'i phyag rgya zhes pa gser gyi oM bzhi sgroms su bris pa dang / dbang skong phyag brgya pa dang / shel gyi
mchod rten la sogs pa rgyal po'i khang thog tu babs/ rgyal po 'khor bcas kyis de gang yin ngo ma shes mod/ byon pa tsam gyis bod la bde skyid bsam gyis mi khyab pa byung
bas/ mtshan snyan po gsang bar btags te gser skyems dang g.yu sngon la sogs pa byas/ des na rgyal po 'di'i ring la dam pa chos kyi dbu bsnyengs pa zhes grags/ de nas gdung

rabs lnga nas 'phags pa spyan ras gzigs kyi sprul pa rgyal po srong btsan sgam po byon/ bal bza' dang / rgya bza' la sogs pa bas/ jo bo mi bskyod rdo rje dang / shAkya mu ne
la sogs pa rten khyad par can spyan drangs/ dam pa'i chos kyi srol btod/ de nas gdung rabs lnga nas 'jam dpal gyi sprul pa rgyal po khri srong lde btsan byon/ de'i rjes
su rgyal po glang ma jing yon du grags pa byung / de'i rjes glang dar ma byung / de la 'od srungs dang yum bstan gnyis su gyes pa'i/ 'od srungs ni/ sku shin tu gces pas
nyin mo mis bskor/ mtshan mo mar me'i 'od kyis srungs pas na 'od srungs zhes zer/ 'od srungs kyi sras la/ lde dpal 'khor btsan/ de'i chen ma'i sras skyid lde nyi ma mgon
yin pas de las mnga' ris kyi rgyal po byung / chun ma'i sras bkra shis brtsegs pa'i dpal/ 'di gnyis kyi rgyal srid gang yod rnams yum brtan gyis phrogs pas mnga' ris la bros
nas mnga' ris kyi rgyal po mdzad pa yin/ bkra shis brtsegs pa dpal la sras gsum byung ba/ dpal lde/ 'od lde/ skyid lde gsum yin te/ 'di gsum la smad du bzhugs pa'i lde
gsum zer/ dpal lde sras mang du yod pa las lha rtse ba/ de nas rim bzhin brgyud de gdung rus gcig gis gcen gyi phyag phyir 'brangs pa la/ g.yu sa g.yang mar grags pa seng
ge'i mgo can gyis gtso byas dngos po khyad par can rngan par gnang nas/ khyod rang nyang bar gyi yul 'di skyong gsung/ nyang bar du bzhugs nas mkhar brtsegs te de nyid
bzung bas/ bod rgyal pos btab pa'i mkhar yin pas/ bod mkhar

ba zhes su grags/ de nas rim bzhin brgyud de rong g.yag sder phebs/ gdung ma 'khrul ba dpal 'byor bzang po la sras gnyis/ shAkya mgon po/ bshes gnyen bzang po/ rje nyid kyi
yab phyi ma nyid ni grub thob kyi bla ma mang pos phyag bzhi pa'i sprul par lung bstan cing / skabs shig dbus gtsang gnyis g.yul thug dus yab nyid dbus pa'i dpung gi dkyil
du 'thums pas/ gtsang pa rnams kyis yab shor ba gzhir bcas byas/ dbus pa rnams kyis dmag gi dkyil la ral gri me 'bar ba zhig rgyug pa ma gtogs ma mthong / g.yul gyes nas
mi rta gang la'ang skyon cung zad ma byung sogs kyi lo rgyus gzhan yang shin tu mang ba yod/ yum bu 'dren rgyal mo ni/ ngo tsha shes shing khrel yod pa/ gtong ba la dga'
zhing dad pa che ba sogs yon tan dpag tu med pa dang ldan pa/ de nyid la sras lcam sring brgyad lhag tsam 'khrungs pa la/ dang po tshe dbang rab brtan/ gnyis pa nor bu
tshe brtan/ gsum pa dpon sa shAkya dpal grub/ bzhi pa rdo rje tshe brtan/ lnga pa sgrol ma dpal 'dzom/ drug pa a mgon don grub/ bdun pa legs mdzes sgrol ma ni/ snyigs dus
kyi 'gro ba 'dren par sprul pa'i skur bstan pa'i rgyal tshab rin po che'i yum/ brgyad pa dpal rab brtan rjes ma dpal 'dren/ dpal rab brtan ni dgung lo bco lnga la gshegs/
slar de nyid du jo bo drung pa rnams kyi sras por sku 'khrungs/ rin po che shAkya blo ldan pas/ mtshan shAkya dpal 'byor du btags/ sku skye ba mang po dran/ slob dpon
padmas sog zlog par lung bstan/ sngon gyi bsod nams kyi mthu las phyag

rdzas dpag med 'phral 'phral yod kyang chos phyogs kho na la gtong ba/ mdor na zhal ngo 'di pa'i rigs la shAkya'i rgyal brgyud bod chos rgyal rim par byon pa sogs nas bzung
ste/ chos mdzad na mkhas grub dang / 'jig rten mdzad na 'jig rten la dgos pa'i yon tan dang ldan pa 'ba' zhig 'byung ste/ mdor na sku'i tsha mo chos lags shig gis kyang
smyung gnas stong rtsa yang lhag pa'i mang po mdzad pas/ dkar me'i me tog la yang 'phags pa thugs rje chen po'i sku byon pa sogs yon tan gyi tshogs bsam gyis mi khyab pa
mnga' ba'i rigs su bzhugs pa las/ rje nyid a mgon don grub/ de ltar yab yum de dag la sras kyi bltams yul ni/ bod chol kha gsum las bar gyi cha/ dbus gtsang ru bzhi las rong
g.yag sde zhes bya ba'i yul las/ ri rnams rtswa dang me tog 'bab chus brgyan pa/ klungs rnams sna tshogs 'bru dang phyugs kyis gang ba/ sangs rgyas kyi bstan pa phyogs
bcur 'phel bar byed pa'i chos grwa chen po 'bras yul skyed mos tshal gyi shar lho phyogs/ paN grub dbang po gha ya dha ra'i gnas mchog kha reg dang / rgyal ba lo ras pa'i
bzhugs gnas dam pa dkar po chos lung dang nye ba'i sa/ rong g.yag sder bdag gir mdzad pa'i gzhis dpal 'byor rab rgyas zhes bya bar sku 'khrungs par gyur to/ /de yang rje
nyid yum gyi sku la zhugs pa'i dus sku shin tu bde ba dang / sku khams shin tu dngas shing / yang yang thugs bde gsal mi rtog pa'i ngang la 'gro ba dang / mnal mal mchog
tu bzang ba yang yang du yong ba dang / zo mdog bde ba la sogs pa'i rtags bsam gyis mi khyab pa

byung / de nas khyi lo gza' skar tshes grangs shin tu bzang ba'i nyi ma snga dro'i cha la/ yum gyi sku la mi bde ba dang bsnyel ba'i cha shas gtan med par sku khams seng ba'i
rnam pa zhig shar te/ ngo mtshar ba'i bltas du ma dang bcas te bde bar bltams so/ /nam mkha' shin tu dngas pa/ me tog gi char la sogs pa dge ba'i ltas bsam gyis mi khyab
pa dang / de nas bzung ste lo re zhig gi bar mi nad phyugs nad sogs kyang med cing / yul phyogs su lo legs pa la sogs pa 'jig rten pa rnams la'ang bde skyid phun sum tshogs
pa byung ba dang / de'i byin rlabs kyis rjes su'ang nged bod mkhar ba'i mis sa cha bzung ba 'di tsho lo nges par legs pa yong gsung ba sogs yod na'ang / bdag sogs ma
rig pas bsgribs pa rnams la snang yid cher ma byung / phyis sor sngar gyi lo rgyus dang / rang re la rgyus yod pa'i lo sogs la bsam blo btang bas de rnams shin tu yid ches
pa byung lags/ de ltar rgyal bas lung bstan sems dpa' mchog /skyes bu dam pa de ni 'dir byon pas/ /de tshe sa steng rims nad 'khrug long med/ /rin chen sman dang 'bru
yis yongs gang ste/ /skye rgu'i 'byor pa rdzogs ldan dus bzhin gyur/ /sku gzhon nu'i dus na ljags kyi dkyil na a yig shin tu gsal ba dang / thugs rab kyang shin tu che ba
yod pa la/ mi grib can zhig gis skas la babs pa dang / rje 'di nyid kyi sku rtsed kyis skas kyi 'og la phebs pa thug pas/ a de yal sku khams kyang rgyangs pa zhig gi bar
la shin tu nyog pa dang / thugs rab kyang cung zad chung du song ba zhig byung / rang bzhin gyis skams chags chung zhing chos

la thugs 'gro ba/ dben sa 'ba' zhig bsten pa'i bag chags ched du sad pas/ g.ya' ri gangs ri sogs mtho zhing sprin dang na bun gyis gtibs pa'i rigs gzigs pa na dgyes tshor chen
po mdzad pa dang nga ya gir cis kyang 'gro gsung ba zhig snang / yang dgung lo bdun tsam bzhes pa'i dus khong lcam sring rnams la klog yig gi slob dpon dge bshes gnas
lugs zer ba'i klog shin tu bzang ba zhig gis klog yig 'bul ba dang / yab bshes gnyen bzang po de nyid kyis rje 'di nyid la de ltar mi dgos kyang gzhan lcam sring rnams la
dgos pa'i gzims khang gnam sgo ma shin tu legs pa/ lha'i gzhal yas khang 'dra ba zhig tu lo gsum gyi bar bcur dag gnang ba'i klog yig slob pa gnang ba dang / bzhes spro
sogs ka ra bu ram/ bye ma ka ra shing tog gi rigs la sogs pa dpag tu med pa/ lha'i longs spyod 'dra bas lcam sring rnams mnyes par mdzad/ rje 'di nyid kyis ni ring po ma
lon par klog yig sogs phul du phyin pa mkhyen/ 'on kyang lcam sring gzhan rnams kyi ched du de gar bzhugs/ de'i skabs shig yab kyi rin po che shAkya blo ldan pa spyan drangs
te/ ni gu chos drug /su kha chos drug /ye shes mgon po phyag drug pa la sogs pa shangs pa bka' brgyud kyi chos rnams dang / bde mchog snyan brgyud la sogs pa rje mar
pa nas brgyud pa'i zab chos bsam gyis mi khyab pa gsan/ rje 'di nyid kyis gsol ba bzhes pa'i skabs tsam ma gtogs/ dag byed pa'i stong ra nyin mtshan 'khor yug tu bzla ba
sogs mdzad pas/ rin po che shin tu mnyes te/ nang so rin

po che nga'i zla la e 'byon/ byon na rtogs ldan gangs kyi seng ge 'dra ba zhig yong ba 'dug gsungs/ shin tu mnyes pa mdzad/ nga rang gi bsam blo yod tsam nas dus dang rnam
pa kun tu ri mgo mtho ba zhig mthong dus ya gir chu 'thung gi sgrub pa 'ba' zhig byed rgyu byung na dga' ba la dgongs pa dang / e yong bsam pa 'ba' zhig yod/ rin po che la
lags so lags zhus/ yang nged sku mched rnams kyi gzhon shos dpal rab brtan la rin po che de nyid kyi phyag gis dbu la zhum zhum mdzad/ mi 'dis kyang chos mdzad na g.yag
sde smyon pa zer ba'i grub thob cig byas chog pa 'dug gsung / de na rje 'di nyid sku gzhon nu nas sems can la phan pa lhur len pa dang / byis pa sku rtsed kyi phyag g.yog
pa rnams la yang shin tu byams shing thugs gartsigs che ba dang / chos 'chad pa'i chos khri brtsig pa dang / chos 'chad pa'i tshul dang / yang 'phral skabs 'gar ni sku
spyod kyang shin tu rtsal ba'i tshul du yod pa dang / skabs shig khong lcam sring gsum gyis ri ze la phebs pas pha dam pa sangs rgyas kyi sgrub khang gi thod rir phebs/ gcen
mo gnyis kyis gzigs mo dang me tog 'thu ba la thag rgyang pa phebs/ rje 'di nyid kyi thugs la nga btsun pa byed pa'i chos sde 'bras yul skyed mos tshal de gang na yod
dgongs pa dang / lam de yang gang na yod dgongs cung zad thugs yengs pa las/ rong chung gi dam pa zhabs rjes su grags pa'i thad kyi lam la dzo ki gnyis snga rting log ge
'gro yi 'dug pa las de gnyis gang la 'gro gzigs pas/ skyed mos tshal phyogs la 'gro yi 'dug pa las/ skyed mos tshal

gyi lam de 'di na yar la yod dgongs/ lam dang lung pa chos sde ji lta ba bzhin thugs la gsal byung ba dang / sngon chad sku na gzhon pas mtshan gsan pa tsam las med kyang /
rgyal ba byams chen rab 'byams pa de nyid kyi mtshan nas smos/ zhes pa dang / bsnyel ba dang ngal ba yang med par skyed mos tshal gyi phyogs la phyag 'tshal zhing bzhugs
pas/ nyi ma phyi mor song ba dang gcen mo gnyis kyi dgongs pa la/ rje 'di nyid gar song sku rbab byung ba yin snyam ha las nas byon pas/ da nang ltad mo mdzad sa de ga na
spyan chab bsil zhing phyag 'ba' zhig 'tshal gyi bzhugs 'dug /gcen mo legs mdzes drung gis o lo 'di na ci mdzad kyi yod gsungs pas/ khyed sku mched kyi me tog srab mo spar
mo gang po 'dis ci yod/ ngas ni skyed mos tshal phyogs la phyag 'tshal zhing bsdad gsung / 'o na de na su yod zhus pas/ de na kun mkhyen rin po che bzhugs mod he he gsung
'di skor/ rje de nyid thugs rjes shin tu 'dzin pa'i ci gsung skyo ngal med par bsgrub pa'i sog po'i rgyal po'i bla ma la sku rtsed dang bcas pa'i gsung lags/ khong pas
a tsa ra de gnyis gang lags zhus pas/ a tsa ra zer ba rgya gar gyi sprang po la zer ba yin mod/ khyod kha tshum gsung / der rjes dzo gi gar song ma shes gsung / don la
mgon po zhal yin 'dug par bsam mo/ /sngon nas stobs bcu'i 'byor pa bzung ba las/ /bsam shing 'gro ba'i don du gang byon pa/ /de dag chung ngu'i dus nas rgyal sras kyi/ /rlabs
chen spyod pas skye rgu'i nyer 'tshor gyur/ /gnyis pa 'khor ba sdug bsngal gyi rgya mtshor

gzigs nas mi rtag pas thugs rgyud bskul te dam pa'i chos kyi sgor zhugs nas bstan pa'i rtsa ba tshul khrims ji ltar nos pa'i tshul ni/ 'khor ba'i grong khyer me 'obs ltar gzigs
nas/ /thub bstan pad mtshor zhugs te gangs can gyi/ /mkhas grub rnams kyis gtsug gis legs bsten pa'i/ /chos kyi rgyal po khyod la phyag 'tshal lo/ /de nas bcom ldan
'das kyi mdo las/ khyim pa rnams ni me 'obs na gnas pa lta bu/ rab tu byung ba rnams ni bsil khang na gnas pa lta bu'o/ /zhes sogs dang / khrims ni rgyu dang mi rgyu'i sa
bzhin du/ /yon tan kun gyi gzhi brten lags par gsungs/ /zhes sogs gsungs pa ltar/ 'khor ba'i khyim thabs ni 'jigs shing nyam nga ba'i sdug bsngal thams cad kyi rtsa bar
gzigs/ mtho ris dang byang chub bsgrub pa'i lam ni phan bde thams cad kyi med du mi rung ba'i gzhi chen po lhag pa'i tshul khrims kyi bslab pa kho nar dgongs te mos pa dang
/ 'khor ba 'di sdug bsngal gyi rgya mtshor 'dug /da lta 'jig rten na sde dpon/ phyug po chen po 'di tsho la nor longs spyod chen po 'dug kyang lo brgya tshun la mi 'chi
ba'i mi ni ci yang med/ shi ba'i rjes su rang la khyer rgyu ci yang mi yong / nor mi dgos rang gi lus kyang bya khyis za ba sogs byas te 'khyer rgyu mi yong / shi ba'i
rjes su sdig pa chen po rnams ni dmyal ba sogs su skye dgos pa yin 'dug /nged rang la yang da lta mi nor longs spyod dpag tu med pa 'dug kyang / rang 'chi tsa na 'di rnams
kyis phan rgyu mi 'dug /'jig rten pa 'di tsho'i snying gi rje ba la/ sdug pa la/ khong tshos bsam blo mthongs 'dug /gang byung ba na/ yang

da lta dmag byed dus rang la skyon byung gi dogs khrab phub gyon/ mi la thebs la re mda' dang gri mdung khyer 'gro ba 'di rnams kyi bsam pa log lugs la dgongs pa dang / da
lta ni rang re rnams la na tsha re byung dus kyang sdug bsngal ci yang yong gi 'dug /shi ba'i rjes su dmyal ba sogs su skyes na ci 'dra byed/ da lta'i sde dpon la sogs pa'i
gzi brjid che che mo 'di pas ni gnod pa min pa phan pa mi 'dug /des na chos min pa gang gis kyang mi phan 'dug /nged rang gi sku mdun bzang chen drung gis kyang chos rang
mdzad pa'i dgongs pa yod 'dug kyang sde pas ma khrol bas mdzad rgyu ma byung 'dug /nga las gang la thug kyang chos rang byed/ de yang chos pa shin tu bzang ba zhig byed
dgongs snga mo nas thugs bsam de ka 'ba' zhig yod pa las/ 'bras yul skyed mos tshal nas kun mkhyen 'bum rab 'byams pa shes rab rgyal mtshan dpal bzang po de nyid g.yag
sde smyol gzhis ka dpal 'byor rab rgyas su spyan drangs/ zhal ngo rnams kyis zab rgyas kyi bka' chos bsam gyis mi khyab pa gsan/ dpal rnam thos kyi bu'i dpal 'byor ltar
bsnyen bkur zhabs tog gis mchod pa'i dus su rje 'di nyid kyis rgyal bu don grub dang tshul mtshungs pa bzhin du nga ni da lta nyid du rab tu byung ba byed do gsung / yum
sras sus kyang bshol ma thebs pa las/ kun mkhyen chos kyi rgyal po de nyid kyis nyi ma gnyis gsum gyi 'gyang mdzad/ gzhis ka rin chen spungs par pho nya ba drag tu btang
/ yab 'jam dpal bshes gnyen bzang po spyan drangs/ yab yum bka' bgros legs tshogs 'grig ste

thams cad mkhyen pa'i lam bsgrub pa la med du mi rung ba'i gzhi chen po ni/ lhag pa'i tshul khrims kyi bslab pa kho nar dgongs te/ nges par 'byung ba'i thugs kyi bsam pa ston
gyi zla ba ltar dkar zhing dri ma med pas kun nas blangs te/ dgung lo bco lnga la kun mkhyen sangs rgyas 'phel de nyid kyi sku'i sprul pa 'bum rab 'byams pa shes rab rgyal
mtshan de nyid kyi drung du khyim pa'i rtags mtha' dag gzhi mdo'i rtswa ltar dor zhing / ngur smrig gi rgyal mtshan sogs rab tu byung ba'i rtags yang dag pa bzhes pa'i
sgo nas bar ma rab byung du bsgrubs te/ mtshan mai tri don grub rgyal mtshan dpal bzang por gsol lo/ dam pa 'di rab tu byung bas/ sangs rgyas kyi bstan pa dang / lha'i
phyogs ni zla ba yar ngo bzhin 'phel bar gyur la/ nag po'i phyogs dang lha ma yin rnams ni 'grib par gyur te/ snyan pa'i grags pas sa steng thams cad khyab cing / sa bla'i
lha rnams kyis rgyal chen rigs bzhi'i lha rnams dang / rgyal chen rigs bzhi pa rnams kyis sum cu rtsa gsum pa rnams la bsgrags shing / de bzhin du 'og min gyi bar bsgrags
par gyur te/ dran pa nyer gzhag las/ skyes bu dam pa rnams rab tu byung ba'i tshe 'di lta bu 'byung bar bshad pa'i phyir ro/ /ngur smrig gi rgyal mtshan gyis mdzes par
byas shing / bsnyen par rdzogs nas lo brgya lon pa'i dge slong gi dngos po dang 'dra bar gyur te/ mi rnams kyis kyang sku skya bo'i dus rtsal che la sku rtsed la mnyes
pa de la/ rab tu byung ma thag 'di 'dra'i zhi dul la zhu ba byung / gsum pa ni/ de'i phyi lo dpal 'bras yul skyed

mos tshal gyi chos gra chen por phebs/ gnas kyi slob dpon mkhas grub dam pa brag dkar rab 'byams pa bstan pa rab rgyas la gnas brtan zhus/ kun mkhyen chos kyi rgyal po/ dge
'dun 'dus pa rgya mtsho'i tshogs dang bcas pa la mang ja gdan non gyi bsnyen bkur/ 'bul ba 'gyed bcas sogs bsam gyis mi khyab pa 'dren par dka' ba'i zhabs tog mdzad/ de'i
dus skabs shig rje 'di nyid sku gzhon nu'i spyod pa mdzad de/ bzhugs gral sogs mi mdzad par gling gseb la phebs/ byams chen rab 'byams pa'i 'du khang yin pa/ deng sang
stag rtse dgon gsar ba'i shag tu grags pa der phebs/ de'i nang na kham bu sdong po zhig yod pa de la phyag reg ste 'di sngar gyi 'du khang rnying pa de yin snyam pa dang
/ 'di yin gyi ngos gsal med pa'i byams chen rab 'byams pa'i gra pa mang po yang thugs la gsal byung gsung / yang de'i dus su dka' bcu pa nyid kyis nang so rin po che de'i
dus su su lags zhus pas/ sku rtsed kyi tshul du khyod kha de tshum/ kha sang gi bya ba de ring mi dran pa'i sngar gyi de sus dran gsung / de nas nye bar bzung ste chos gra
chen po 'bras yul skyed mos tshal gyi dge 'dun 'dus pa rgya mtsho'i dbus su bka' dang bstan bcos mtha' dag gsan zhing / de dag la thos bsam gyi sgro 'dogs bcad de phul
du phyin par mdzad do/ /de nas dgung lo nyi shu rtsa lnga bzhes pa'i tshe/ dpal gzhis ka rin cen spungs pa nas rigs ldan sprul pa'i chos rgyal rin cen dbang gi rgyal pos
bka' yis bsgos te/ byang ngam ring gi chos grwa chen por yongs su grags pa'i po

ti bco brgyad/ gzhan yang gsung rab du ma'i skyes 'bul ba dang bstan pa'i rnam gzhag la rdzong bda' mdzad/ mi dbang de nyid kyis byang chos kyi rgyal po mnga' bdag nam mkha'
rin chen pa la/ nged kyi nang rje gcig gi bu chos mdzad 'di bstan pa'i rnam gzhag la rjod bda' byas yod pas/ mgo 'don bdag rkyen yags po dgos tshul gyi phyag dam rten bcas
bzang po dang / rje nyid rang la yang gsol ja gos dar la sogs pa'i gnang sbyin dang zhal ta bzang po mdzad/ rje nyid kyis chos grwa chen por dge 'dun 'dus pa rgya mtsho'i
dbus su rgyal ba'i gsung rab mtha' dag dang / bka' chen bco brgyad la gra bskor mdzad/ khyad par du 'dul ba mdo rtsa la bshad pa nan che ba mdzad/ de'i dus tshogs kyang
shin tu che ba yod pa la dang po 'jigs zhum pa byung / de rjes bsam blo la tshogs pa dge 'dun 'di tsam gyi dkyil du bshad pa rgyab chog pa tshogs bsags la dgongs pa shar
te/ dge 'dun dpon slob spyi bor bsgoms nas mdzad pas sngar mi thon pa rnams kyang thon zhing khra lam lam yod pa zhig byung ba dang / mkhas pa thams cad yid mgu zhing
mthun snang du grub par gyur/ byang chos kyi rgyal pos sger gyi bzhugs gral mdzad/ drung rin chen dbang gi rgyal po bas khyed la bstod bsngags legs po mdzad 'dug pa/ ji
lta ba bzhin gda' lags/ khyed 'di phyogs bzhugs chog pa byung na nged kyis dgon pa chos gzhis sogs gang drag byed pa yin te/ rin spungs nas dpon blon gyis dgongs pa khrol
mi yong / gang ltar kyang khyed kyis bstan pa'i bya ba 'di ga'i mu bskyangs pa'i lhur len pa zhig mdzad dgos gsung

ba dang / gnang sbyin kyang gya nom pa mdzad/ 'di skor dka' bcu pa yon tan 'od kyi gsung sgros lags/ yang skabs shig /skyed mos tshal du snga chos dus/ kun mkhyen chos kyi
rgyal po la tshangs pa'i gsung yod/ des yid drangs/ kun mkhyen chos kyi rgyal po dang chos ra ma grol bar thugs yid gcig tu 'dres/ chos ra grol nas zla'us da byon zer ba
ma rtogs nyams sad ma thub/ yang skabs shig skyed mos tshal na/ rang gi shag na srod dang tho rangs dpe cha rnams skyar/ nam langs la khad la gnyid phran bu zhig byung bar
kun mkhyen rin po ches bde mchog lo hi pa'i dbang sta gon nas dngos gzhi tshang ma yongs su rdzogs pa zhig gnang / gnyid sad dus tshig don rnams spu tsam ma 'khrul bar
khral lam me 'dug /nam langs pa dang bla brang nas mi gnang byung ste/ de ring bde mchog lo hi pa'i dbang gnang rgyu yin pas byon gsung / de ring sta gon sang dngos gzhi
yin zer/ kun mkhyen rin po che'i gsung nas 'di chos rje'i drung la byed dgos pa zhig yod gsung / mnal lam dang bcas rgyu mtshan zhu ba ma byung / kun mkhyen rin po che la
bka' gdams glegs bam la sogs pa bka' gdams skor/ gshed dmar spros med la sogs gshed skor/ spyod kyi skor shin tu mang ba/ gtum po la sogs phyag rdor skor/ rta mgrin gsang
sgrub/ sgrol dkar/ sme brtsegs/ dbyangs can ma 'jam dkar la sogs pa'i rjes gnang / sgrub skor/ gzhan yang mdo sngags kyi chos bsam gyis mi khyab pa gsan cing thugs su chud
par mdzad pa rnams zhib par gsan yig tu gsal/ de nas gnyer chen phra ma bas chags sdang gis sde pa la zhu log phul bas

gsan te/ rang gi sngon las smin pas pha spun phal cher bsad/ nor 'dod dgu yod pa phrogs/ nged lhag ma rnams sran phung ber kas gtor ba bzhin 'thor dgos byung sems sdug pa la
tshad ma byung kyang sngon las su bsam pas re zhig skyes mos tshal rang du bsdad/ kun mkhyen rin po ches sde pa la zhus pa'i chas kha sems mi pham tsam byung / de yang
phra ma bas chang rdza'i them bu gcod gcod byas/ yang rin po che tshar chen dang mjal ba'i thog mar skyed mos tshal gyi tshogs la bzhugs yod pa'i dus/ rin po che tshar chen
dpon slob lnga tsam dbu zhwa dmar po bzhes rin po ches sku gzan ngur smrig cig bzhes te/ rgya mthong khar tshogs la gzigs mo gnang gi 'dug pas/ sku mthong ma thag smra
mi shes pa'i dad pa dang / tshogs grol ma thag mjal dgos dgongs pa byung ste/ tshogs grol ma thag spyan drangs 'bul ba bzang po byas/ der dgongs chos 'brel gyi thog ma mgon
po gdong brnyan can gyi rjes gnang mdzad/ de nas ring po ma lon par kun mkhyen rin po che yang ma bzhugs/ rang gi pha spun gyi byung tshul rnams kyang dran/ sems skyo
ba la tshad med pa zhig byung kyang yang dag par rdzogs pa'i sangs rgyas kyi go 'phang ma thob na gzhan ci byung kyang sdug bsngal las ma 'das pa yin/ 'khor ba sdug bsngal
gyi rgya mtsho chen po nas shin tu 'jigs su rung ba ngan 'gro'i rba rlabs bzod glags med pa 'khrug pa/ 'khor ba'i bya ba bzang bzang mo gang byas shing 'grub kyang log
pa'i lam 'ba' zhig la song ba/ sngon sangs rgyas byang chub sems dpa' mkhas grub kyi bla ma dpag tu med pa zhig byon yang rang gis len pas/ da bar 'khor ba'i rgya mtsho
'di gar lus/ da dung sdod na slob gnyer byed lo dang /

chos byed rgyu ba 'di gas chog pa 'dug /'khor ba sdug bsngal gyi rgya mtsho nyes brgya'i chu srin gdug pas gang ba nas/ dal 'byor gyi mi lus yid bzhin gyi nor bu lta bu rnyed
pa'i dus 'dir da lta nyid du chos la ma 'bad na skyes tsam nyid nas 'chi pa'i phyogs su dal ba med par 'gro ba/ gshed mas 'khrid pa'i phyugs bzhin du log pa'i thabs mi
rnyed pa/ 'chi ba'i rkyen mang ba/ gson pa'i rkyen nyung ba/ lus 'di ni chu bur dang / rlung nang gi mar me lta bu 'dar yed yed ba/ tshe 'di'i phun tshogs ni nged rang tshe
la mi nor gang la bltas kyang gzhan la smon dgos pa med pa la/ dus da lta rmi lam sgyu ma bzhin du gyur/ bsags pa'i nor rnams ni sbrang ma'i sbrang rtsi bzhin du gyur/
rang gis bsags pa mis spyod/ nged rang da lta phogs zhu/ bla ma kun mkhyen rin po che lta bu ma bzhugs/ 'di lta bu nged rang gcig po la yong ba min/ 'khor ba'i sems can
kun la yong ba yin/ da cha sems can thams cad kyi don du sangs rgyas thob pa zhig byed dgos pa 'dug /de yang tshe 'di'i ched dang / chos brgyad kyis ma 'dres pa zhig byed
bsam pa shar nas/ rgyal ba'i bka' gsung rab rnams la thos bsam byed blo byas kyang yid 'pham me ba dang / sems skyo chod de ba de yun ring po'i bar du byung / yang skabs
shig rdo leb dkar mo'i steng du yud gcig bsdad pa'i dus/ bsam blo la kun mkhyen chos kyi rgyal po ni ma bzhugs/ da rdo rje 'chang tshar ba chen po'i drung du 'gro dgos
dgongs pa'i tshe/ mi nag po 'jigs su rung ba zhig phyogs byang nas lho ngos la song / de yang gzugs shin tu che ba gtsug lag khang gi spen bad dang kho'i mgo mnyam

pa zhig song bas/ nga'i bsam pa la kho nga la bar chad rtsom pa yin 'dug ste/ nged rang tsho'i gnas tshul ni de yin/ bla ma kun mkhyen rin po che 'dra ba ni ma bzhugs/ khyod
nga la bar chad byed ma thub na ngo tsha la dgongs pa dang med song / de nas kun mkhyen chos kyi rgyal po'i dgongs pa rdzogs thabs dang / dngul gdung rab gnas ma grub par
zhal bkod mthil phyin pa mdzad cing bzhugs/ de nas tshar chen chos kyi rgyal po'i drung du phebs te/ de yang thub stobs kyi dbang phyug tshar chen rdo rje 'chang blo gsal
rgya mtsho grags pa rgyal mtshan dpal bzang po zhes mtshan yongs su grags pa de nyid la lus ngag yid gsum cig car phul/ mnyes pa gsum gyi sgo nas mnyes par mdzad nas/
rgyud sde rgya mtsho'i zab don thams cad bka' babs pa'i tshul ni/ rje btsun rdo rje 'chang chen po de nyid kyi thugs rje'i lcags kyus drangs shing / bdag nyid chen po 'di'i
sngon gyi smon lam dang / bskal pa dpag tu med pa nas tshogs gnyis bsags pa'i 'bras bu dang / mkha' 'gro chos skyong rnams kyi 'phrin las kyis bskul ba'i stobs kyis/
kun mkhyen chos kyi rgyal po'i dngul gdung rab gnas grub/ rmu shongs dga' ba'i tshal du phebs te/ 'di skad do/ /sngon gyi dus na mkhas grub khyung po de/ /bdag sogs rmu rgod
'gro la brtser dgongs nas/ /dus 'dir tshar chen rdo rje 'chang du grags/ /bdag sogs gdul bya'i re ba skong der 'dud/ /rdo rje 'chang chen po de nyid dang mjal/ phyag
rdzas kyi dngos po rnams 'khor gsum yongs su dag par phul/ mnyes pa gsum gyi sgo nas mnyes par byas/ skye ba dpag tu med pa nas rjes su bzung ba'i dam par nges te thugs yid
gcig tu 'dres/ rang gi

bsam par rje btsun dam pa 'di nyid kyis ci gsung bsgrubs te/ dpal ldan sa skya pa'i rgya che la zab pa'i chos rnams thob pa zhig byas/ thos bsam sgom gsum mthar phyin nas bstan
pa dang sems can la phan par byed dgos dgongs pa shar/ sku dang 'bral med lta bur bzhugs/ de'i dus shig gsol dpon ma chen ma bzhugs pa zhig la rje'i drung gis ma chen
myur du yong de bar gnyer gyis gsung / de'i dus dang dpon slob la gsol ja cung zad dkon par yod pa la/ khams nas rje nyid kyi bu chen mi nyag dpon po mgon po 'od zer gyis
gsol ja bzang ba mang ba'i 'bul skyes byung bas/ chos rje'i drung gzhan dang mi 'dra ba zhig 'dug /gnyer byas ma thag ja'i 'bul skyel 'di tsam byung / rten 'brel shin
tu legs gsung mnyes mnyes mdzad/ ji ltar tshong dpon gyi bu nor bzang gis dge ba'i bshes gnyen bsten pa'i tshul lam/ rtag tu ngus byang chub sems dpa' chos 'phags bsten pa
bzhin du rtse gcig tu lhur mdzad pas/ lam zab mo bla ma'i lam gyi rten 'brel thams cad rang shugs kyis 'grig ste/ rnal 'byor dbang phyug birWa pa'i thugs kyi bcud/ rje
btsun sa skya pa yab sras la tshad ma snyan brgyud bzhi ldan bar ma chad bar bzhugs pa'i nyams bzhes kyi gtso bo rje 'di nyid la brgyud pa gsum 'dus kyi gtso bo gcig tu 'dus
shing / khyad par rje sems dpa' chen pos gzhan la cher ma gnang ba'i gdams pa gsung ngag rin po che slob bshad/ bdag chen blo gros rgyal mtshan dpal bzang po la bka'
babs/ des rje btsun rdo rings pa/ de la rdo rje 'chang tshar chen chos kyi rgyal po blo gsal rgya mtsho grags pa rgyal mtshan

dpal bzang pos gsan te/ de nyid kyis bdag la thugs brtse ba chen pos rjes su bzung ste gnang ba'o/ /de yang snang gsum yan 'dar du mdzad/ de'i lung gi skor la/ thog mar bla
ma gong ma rnams kyi sku bstod gsol 'debs/ sher snying 'don thabs kyi lung 'phags pas mdzad pa/ lam 'bras phyag mchod/ bla ma brgyud pa'i rnam thar rje btsun rdo ring pa'i
bar tshang ma/ gzhan yang brgyud 'debs dang / chos spyod kyi rigs shin tu mang ba/ de nas dpon slob zha lur phebs/ sngags lam dus/ sems bskyed/ slob ma rjes 'dzin nas
bzung / kye rdo rje'i rdul tshon gyi dkyil 'khor du rgyu dbang bskur ba/ bdag med lha mo bco lnga'i rdul tshon gyi dkyil 'khor du dbang bskur ba/ phyi nang gi bskyed rim
shin tu rgyas pa'i sems 'dzin/ lam zab bla ma'i rnal 'byor thun mong dang thun mong ma yin pa nang gi bla ma'i rnal 'byor/ gsang ba gnyis kyi byin rlabs/ nA ro mkha' spyod
kyi byin rlabs/ bla ma rin 'byung gi byin rlabs lung sogs/ bdag med lha mo bco lnga'i sindhu ra'i byin rlabs/ rnam 'joms bir lugs kyi tshom bu'i dkyil 'khor du byin rlabs
tshar gsum khug pa/ brda chig brgyud/ lam sbas bshad/ gsang bcu'i rgyas gdab/ bsgrub pa lung sbyin yan chod tshang la yongs su rdzogs pa/ de dag dang rjes su 'brel ba'i
gsung ngag glegs bam sogs rje btsun gong ma'i yi ge /po ti dmar chung tshang ma/ chos rje bla ma dam pas mdzad pa'i pod nag ma tshang ma/ phyag len kyang thos par dka'
ba'i zab gnad/ dbang bskur ba'ang tshig rigs kyi bshar sbyangs tsam ma yin par gdan gsum tshang ba'i sbyang gzhi sbyod byed ngo sprad pas sngags kyi sdom pa skye

nges/ lhag par rgyu dbang gi skabs su dbang stegs kyi dkyil 'khor rgyas pa/ rje btsun gong ma'i yi ge las byung ba'i phyag len gyi rgyun ma nub pa/ 'khor 'das dbyer med kyi
lta ba'i ngo sprod kyang / na yams tsam ma yin par rgyud gsum rgyas bshad dang bcas pa la rig thog tu brdar sha chod pa'i nyams len gyi rkang tshugs pa/ lam sogs nyi shu
tshang ma'i 'khrid/ zhar byung bar do'i nyams len/ de dag gi tshod 'dzin rmi lam gyi gdams pa/ dbang bzhi gdan thog gcig tu nyams su len tshul de nyid rig pa skad cig ma'i
steng du skyong tshul sogs thun mong ma yin pa'i zab gnad med du mi rung ba dang bcas pa/ mdor na bogs 'don gegs sel sogs thun mong ma yin pa'i phra zhing phra ba nas
phyag 'khrid/ nyams 'khrid tshig 'khrid skabs su gang bab/ bstan bcos tshad ma rdo rje'i tshig rkang gi gzhung gi bshad pa'ang lung sogs kyi zol zog ma yin par thugs thog
nas 'bru non dang bcas pa 'brel chags shing dka' gnad kyi bshad pa sogs ches cher sgro 'dogs chod par mdzad pas/ phyi nang gsang ba de kho na'i rten 'brel mtha' dag cig
car 'grig ste/ tshad ma snyan brgyud bzhi'i mnga' bdag chen por bzhugs pa yin no/ /gzhan yang lam skor phyi ma brgyad dang bcas pa/ lam skor phyi ma'i lung dang bcas pa shin
tu tshang ba/ gsung ngag sngags lam man la zla ba bdun/ snang gsum yan la ma nges byung lags/ rje nyid la rin po che rdo ring pa de nyid kyis/ khyod la bstan pa dang
sems can la phan pa'i slob ma mchog tu gyur pa gsum yong bas/ de gsum po la ring bsrel 'di 'dra re re byin gsung /

gsum yod pa las/ gcig rje nyid la gnang / dkyil 'khor rgya mtsho'i rigs bdag he ru ka /zhing 'dir ngur smrig 'chang ba'i blo gsal zhabs/ /mkhas shing grub pa'i dbang phyug
bla ma de'i/ /zhabs sen chu shel dkar po'i mdangs 'od can/ /khyod gtsug nor bu'i spo la shar ba'i mod/ /thugs kyi chu gter ngos su gsang chen gyis/ /cha shas yongs su rdzogs
pa'i ri bong can/ /snyan brgyud bdud rtsi'i gter de lhungs pa bzhin/ /gang las gsung ngag padmo'i ze'u 'bru'i bcud/ /thob pa'i rkang drug ldan pa bsam yas kyang / /slob
bshad zab mo a dum wA ra yis/ /ge sar snying pos 'tsho ba khyod kho na/ /bdag cag gi dpal ldan bla ma dam pa/ bde bar gshegs pa thams cad kyi ye shes kyi sku gcig pu 'jam
dbyangs khro bo'i dbang po de nyid kyi drung du pha bla na med pa'i rgyud kyi snying po zhe sdang can gtso bor 'dul ba gshin rje gshed kyi chos skor gyi nying khu/ zab
pa las kyang ches shin tu zab pa/ dpal rdo rje 'jigs byed chen po'i chos skor du ma zhig nos pa'i tshul ni/ spyir 'di nyid la mal/ zhang / skyo/ gnyos sogs sgyur byed dam
pa du mas spyan drangs pa'i bshad srol mang du bzhugs na'ang / gtso bor gyur pa mchog tu zab cing khyad chos du ma'i sgo nas khyad par du 'phags pa ni/ mthu stobs kyi
dbang phyug rwa lo tswa ba chen po nas rim gyis brgyud de/ rim pas brgyud pa gsum gyi bka' thams cad rje btsun 'di la babs pa/ de nyid thob pa'i rim pa ni/ thog mar bcom
ldan 'das dpal rdo rje 'jigs byed chen po drag po khros pa lha bcu gsum gyi ras bris kyi dkyil 'khor du smin byed kyi dbang bzhi yongs su rdzogs pa thob/ grol

byed kyi lam/ dpal rdo rje 'jigs byed chen po'i rdzogs rim rwa 'khrid mkha' 'gro snyan brgyud nyams 'khrid du thob/ rdzogs pa'i rim pa rnal 'byor bzhi 'khrid/ rdo rje'i tshig
gi rnam par 'byed pa'i 'khrid/ rwa rtse sems 'dzin/ mtshan ma gyen sgreng / mtshan mo rgyu ba rnams phyogs gcig tu bsgrigs nas dbang bzhi'i lam rdzogs pa'i 'khrid/ rtsa
ba'i rgyud rtog pa bdun pa sogs nas rwa pod yongs rdzogs lung / rgya ston gyis mdzad pa'i yig chung rnams zab gnad khyad par can/ 'bri gung dpal 'dzin skor tshang ma/ de
dag gi phyag len sogs tshang ma phyag 'khrid du thob/ dus gsum sangs rgyas thams cad kyi ngo bo rje btsun 'jam dbyangs gshin rje gshed chen po de nyid kyi drung du/ pha
bla na med pa'i rgyud kyi rgyal po thams cad kyi snying po/ rje btsun rnal 'byor gyi dbang phyug dpal ldan chos skyong birWa pa'i zhal gyi bcud phyung ba/ skal ldan dbang
po yang rab grol bar byed pa'i lam/ dpal gshin rje gshed dmar po'i rdzogs rim shin tu spros pa med pa'i de kho na nyid kyi 'khrid/ nyams 'khrid du thob pa'i thog mar dpal
gshin rje gshed dmar po lha lnga'i ras bris kyi dkyil 'khor du dbang bzhi yongs su rdzogs pa phyin ci ma log pa thob/ lha mo 'od 'dzin ma'i byin rlabs/ 'od gsal 'bar ba'i
byin rlabs/ bdud rtsi byin rlabs/ lung gi skor sogs shin tu tshang ba/ rab 'byams rgyal ba'i gsung dbyangs rdo rje'i sgra/ /gdul dka' 'dul phyir dbang chen khros pa'i
gar/ /ma lus 'gro la grub gnyis dpal ster ba'i/ /drin chen bla ma mchog der snying nas 'dud/ /rje btsun dam pa de nyid kyi drung du/ /sgrub chen bka' brgyad

'dus pa'i yang snying / gsang ba las ches gsang ba padma dbang chen yang gsang khros pa'i chos skor yongs su rdzogs par thob pa las/ thog mar dbang chen lha dgu'i ras bris
kyi dkyil 'khor du dbang bzhi yongs su rdzogs pa thob/ 'chi med tshe'i rdzong chung gi dbang / lung gi skor la/ dpal rta mgrin yang gsang khros pa'i rgyud la sogs pa lung
yongs rdzogs/ dpal dus kyi 'khor lo'i dbang yongs rdzogs/ rgyud/ 'grel chen sogs dus 'khor skor/ pha bla ma rdo rje 'chang chen po de nyid kyi drung du/ mkha' la spyod pa'i
grong du bgrod pa'i nye lam du ma thob pa las/ thog mar rje btsun sa skya pa yab sras la nye bar brgyud de 'ongs pa'i gser chos thun mong ma yin pa/ mchog bsgrubs pas
thun mong zhar la 'byung ba/ dmar mo skor gsum gyi chos skor rdzogs par thob pa las/ thugs gtsigs dang thugs dam gyi gtso bor gyur pa zhal gzigs kyi brgyud pa bar ma chad
pa/ paN grub dbang po nA ro ta pas rgya gar gyi slob ma yongs su rdzogs pa'i paNDi ta bcu gnyis tsam dang / bod yul mar pa lo tsA la sogs pa dka' ba spyad pa'i slob ma
su la yang ma gnang bar bla ma pham thing pa sku mched kho na la rjes su gdams pa'i gsang chen nA ro mkha' spyod ces nyi zla ltar grags pa'i sindhu ra'i dkyil 'khor du byin
rlabs/ 'khrid kyi rim pa zab mo slob bshad du thob/ yig cha'i lung tshang ma/ rgyal chen indra bhu tis mdzad pa'i indra mkha' spyod dam/ phag mo zhal gnyis mar grags pa'i
sindhu ra'i dkyil 'khor du byin rlabs thob/ yig cha'i lung shin tu tshang ba/ rdo rje rnal 'byor ma rig pa 'dzin ma chen mo'am/ mai tri mkha' spyod

du grags pa'i byin rlabs/ yig lung tshang ma/ bcom ldan 'das phag dkar shes rab snang ba/ bla ma dpyal lo tsA ba'i khyad chos/ rje btsun rdo rje rnal 'byor ma zhal gnyis ma/
dbu bcad ma/ don grub rnams kyi sindhu ra'i dkyil 'khor du byin rlabs thob/ de dag gi yig cha'i lung / seng ge sgra'i rjes gnang / 'jam dbyangs dkar po'i rjes gnang / mkha'
'gro ma seng gdong can dmar mo'i rjes gnang / gzhan rjes gnang shin tu mang ba thob/ rje btsun rdo rje 'chang chen po de nyid kyi drung du/ dpal rdo rje nag po chen
po gur gyi mgon po'i chos skor du ma thob pa'i thog mar/ gangs can bstan pa'i mnga' bdag rje btsun sa skya pa yab sras las brgyud de 'ongs pa'i snyan brgyud tshad ma bzhi
bar ma chad pa'i man ngag tu gyur pa/ rgya mtsho lta bu'i bka' drin nos pa'i bka' babs bzhi'i dang po/ /brgyud pa thams cad kyi rtsa bar gyur pa/ rje btsun sa skya pa'i
gdung brgyud kho na la chig brgyud du byon pa'i zab chos dang / sras kyi thu bo yar klungs pa khu dbon las brgyud pa dang / snyan brgyud 'dzin pa'i bar sdings pa rdo rje
rgyal mtshan nas brgyud pa ste/ bka' babs gsum gyi bcud bsdus pa kha'u brag rdzong pa'i lugs phyin ci ma log pa thob pa las/ dang po rnal 'byor dbang phyug birU pa nas brgyud
pa/ gnyis pa bla ma rdo rje gdan pa nas brgyud pa/ gsum pa kha che paN chen nas brgyud pa/ bzhi pa bla ma mal lo tsA ba nas brgyud pa/ brgyud pa'i bka' babs gnyis sam/
don gyis bzhi dang ldan pa/ snying po'i man ngag zab cing gsang ba rtogs par dka' bas/ rje btsun sa skya pa'i gdung brgyud rim pa'i chig brgyud

zhal gdams su byon pa'i snyan brgyud rin po che rnams thob pa las/ dang po byin rlabs chu bo'i rgyun dang 'dra bas bka' ma nub pa la bka'i skor/ gnyis pa gdams ngag gser 'gyur
gyi rtsi dang 'dra ba'i sarga ma log pa la/ rkyang du bsgrub pa dang / sbags te bsgrub pa gnyis/ dang po la pho rkyang / mo rkyang / 'khor rkyang ste sgrub pa gsum/ de'i
dang po la yang / bka' sdod ltar sgrub pa/ gnod sbyin ltar sgrub pa/ gshin rje ltar sgrub pa ste bzhi/ gnyis pa la phyi nang gi dbye ba gsum/ gsum pa la thun mo dang
thun mong ma yin pa gnyis so/ /sbags te sgrub pa la yang / yab yum sbags te sgrub pa/ lcam sring sbags te sgrub pa/ lcam dral gtso 'khor sbags te sgrub pa'o/ /phyi ma la
thun mong dang thun mong ma yin pa gnyis kyi dang po ni/ nag po chen po la lha chen brgyad kyis bskor ba'i man ngag /klu chen brgyad kyis bskor ba'i man ngag sogs dang /
gnyis pa thun mong ma yin pa'i phyi nang gsang ba/ yang gsang de kho na nyid sogs rnams dang / de ston byed kyi yi ge'i tshogs/ me 'bar ma'i skor/ snyan brgyud skor/ kha
skong skor/ gyi ljang skor/ 'dod khams dud sol ma'i skor/ gsum pa rgyal bas lung bstan rje btsun e waM pa nas brgyud de 'ongs pa dpal rdo rje nag po chen po gur gyi mgon
po'i sgrub skor gser pod du grags pa dang / bzhi pa rdzong chung pa nas brgyud de 'ongs pa'i man ngag rnams kyang thob/ mkhas grub mthu stobs dbang phyug nyid kyi drung du/
dpal gsang ba 'dus pa'i le'u bcu bdun par/ drag po mi sdug khros pa ni/ utpal sngon po'i kha dog 'dra/ /phyag bzhi pa

ni cho ga yis/ /phyag na thod pa rnam par bsnams/ /zhes gsungs pa'i sbas pa'i mgon po'am/ gsang ba'i mgon po/ /stobs 'phrog dbang po'i man ngag mtha' yas pa'i sku drin nos
pa lags/ thams cad mkhyen pa gong dkar ba nas brgyud de 'ongs pa'i zab chos rnams dang / dur khrod bdag po yab yum gyi rjes gnang yig cha'i lung / gnod sbyin gyi rjes gnang
yig cha'i lung / bka' srung dmag zor rgyal mo'i rjes gnang sogs/ rdo rje rab brtan ma'i rjes gnang sogs/ rje btsun bcom ldan 'das ma sgrol ma dkar mo spyan bdun ma yid
bzhin 'khor lo tshe sbyin ma'i rjes su gnang ba/ thun mong ma yin pa'i tshe 'khrid/ dpal ldan sa skya pa'i khyad par gyi gdams pa thun mong bsgrubs pas mchog zhor la 'byung
ba dmar po skor gsum du grags pa 'di nyid la bla ma so so'i bzhed pa ngos 'dzin mang du 'dug kyang / brgyud pa'i gtso bo bdag chen rdo rje 'chang yab sras kyi bzhed pa'i
dbang du byas te/ rje btsun rigs byed ma/ khro bo 'dod pa'i rgyal po/ /tshogs bdag bgegs kyi bdag po gsum yin la/ de dag gi man ngag thun mong dang thun mong ma yin pa
ji snyed pa zhig thob pa la/ thog mar dpal kye rdo rje'i rtsa bshad kyi rgyud dang / ku ru kulle'i rtog pa las gsungs pa/ rje btsun rigs byed ma dpa' mo gcig pa'i rjes
gnang / thun mong ma yin pa'i dbang bzhi byin rlabs kyi tshul du bskur ba thob/ grub chen Dombhi he ru ka nas brgyud pa'i ku ru kulle lha lnga'i sindhu ra'i dkyil 'khor du
dbang bzhi rdzogs su byin rlabs kyi tshul du thob/ yig cha'i lung sogs shin tu tshang ba/ gnyis pa khams gsum dbang

du sdud pa tshogs bdag bgegs kyi rgyal po'i chos skor thob pa la/ dpal tshogs kyi bdag po dmar chen phyag bcu gnyis pa'i rjes su gnang ba thun mong dang / khyad par gyi rjes
gnang zab mo/ /yig cha'i skor shin tu tshang ba/ zhar la byung ba'i jo bo nas brgyud pa'i tshogs bdag dkar po phyag drug pa'i yig cha'i lung / gsum pa khams gsum dbang
sdud 'dod pa'i rgyal po kag chol ma'i chos skor thob pa la/ thog mar rjes su gnang ba thun mong dang thun mong ma yin pa/ de dag gi yig cha'i lung / sgrol ma dmar mo'i dbang
sdud/ bla ma gnyan lo tsA ba'i dbang gi lha gsum du grags pa'i dmar chung ma skor gsum la/ gnyan lo tsA bas paNDi ta 'bum phrag gsum pa dbang du bsdus pa'i rje btsun
ma ku ru kulle dpal mo snying gi gser thag can du grags pa dang / rjes gnang lung sogs/ dbang gi lha mo ti nu ma'i rjes gnang lung sogs/ nor rgyun ma dmar po'i rjes gnang
lung sogs/ dzambha la dmar po'i srog sgrub/ dzambha la dmar po zhal gsum phyag drug pa rnams kyi rjes gnang lung sogs/ rnal 'byor rgyud cung zad thos pa la/ bcom ldan 'das
kun rig rtsa ba'i dkyil 'khor du dbang bskur ba'i lung / phyag rdor u tsa/ rnam rgyal 'joms/ sme brtsegs dud kha sogs kyi rjes gnang / yang grub chen mi tra yo ga'i thugs
kyi bcud/ 'phags pa thugs rje chen po'i chos skor du ma zhig thos pa las/ snying po don gsum du grags pa/ 'phags pa thugs rje chen po'i 'khrid bod 'dir bka' srol mi gcig
pa bzhi tsam byon pa'i nang nas ches zab pa dmar 'khrid tshem bu lugs kyi 'khrid/ rgyal

po chen po rnam thos sras kyi chos skor la/ ser chen/ dregs byed klu chen brgyad kyis bskor ba/ ngal gsos po/ bde byed 'khor dang bcas pa/ gar mkhan mchog /gsang sgrub ljang
ser be con ma/ nang ma mo ltar sgrub pa lha dgu/ rta sngon can thun mong ma yin pa/ dregs byed seng zhon klu chen brgyad kyis bskor ba/ yang gsang srin po bzhi skor/ mthing
kha zhal gsum phyag drug pa lha bco lnga/ zhal gcig phyag brgyad pa lha mo brgyad kyis bskor ba/ ljang gu zhal gcig phyag bzhi pa klu brgyad kyis bskor ba/ mdung dmar
can las mkhan dang bcas pa/ mgon po gar mkhan mchog dmar smug zhal gsum phyag bco brgyad pa/ dkar po lha dgu/ sprin gseb ma lha dgu /de rnams kyi rjes gnang lung sogs cha
shin tu tshang ba/ 'ba' ra ba nas brgyud pa'i tshe 'khrid/ rje btsun dam pa 'di nyid la bka' chos gsan pa'i skor shin tu rgya che ba yod kyang cung zad tsam bkod pa/ rgyas
par gsan yig na gsal/ rdo rje 'chang chen mi yi gzugs 'dzin pa/ /pha rgod bla ma dam pa'i zhabs bsten nas/ /zab don bdud rtsi'i dpal la legs spyod pa/ /bgrangs yas bsod
nams bsags pa'i 'bras bu lags/ /tshar chen rdo rje 'chang chen po'i drung du lo shin tu mang ba bzhugs/ zab pa dang rgya che ba'i bka' chos rnams la thos bsam gyi sgro
'dogs bcad/ 'khrid rnams kyang nyin mtshan med par nyams 'khrid du bsgoms pas/ pha bla ma rdo rje 'chang chen po de nyid kyang shin tu mnyes shing / nga rang yang sngar
yab dang / ngo

jo sogs mi nor rnams kyi byung tshul mthong ba dang / gzhon nu nas thos bsam gyi sgro 'dogs mkhas grub kyi bla ma rnams kyi drung du bcad/ dben sar nyams len kho na byas te/
dal 'byor gyi mi lus don med la ma song ba zhig byed dgos bsam pa yod pa la/ nye ba srad brag dmar bas dgon pa stod dang / padma chos sdings la sogs pa phul te lo shas
bdag byas/ dgon pa de dag tu chos khrims 'cha' ba/ chos 'chad pa/ sgrub mchod 'dzugs pa la sogs pa mang du mdzad/ sngar yab bshes gnyen bzang po de nyid kyis rong g.yag sder
rin po che shAkya blo ldan pa spyan drangs/ shangs chos/ rje ras chung pa nas brgyud pa'i chos shin tu mang ba gsan 'dug kyang / de'i dus sku nas gzhon pas nges po mi
'dug gsung / slar rin po che blo ldan pa'i bu chen shAkya bsam grub pa spyan drangs nas dam pa'i chos zab pa dang / rgya che ba gsan tshul ni/ shAkya'i bstan 'dzin grub
dbang kun gyi gtso/ /gang de'i gsung gi bdud rtsi'i chu rgyun gyis/ /blo gros blo yi bum bzang phyur bur gtams/ /dpal ldan snyan brgyud bdag por phyag btsal nas/ /grub chen
badzra kIrti'i thugs kyi bcud/ /rgya bod mkhas grub kun gyi lam gyi mchog /dpal ldan 'khor lo bde mchog snyan brgyud kyi/ /bdag blo'i bum bzang yongs su gang bar gyur/
/de la 'dir shAkya blo ldan dpal bzang po'i zhabs rdul spyi bos reg pas gnyis 'dzin gyi 'khrul pa zhig ste/ chos nyid kyi don mngon du gyur pa'i rnal 'byor pa shAkya bsam
grub pa'i drung du/ shangs pa'i rgyud

sde lnga chen mo'i dbang / dpal 'khor lo bde mchog gi yab bka' lnga/ yum bka' lnga/ gtum mo'i me dbang rgyas pa rnams kyis smin byed sngon du thob nas/ grol byed kyi lam nyams
su len pa la/ dpal 'khor lo bde mchog rtsa rgyud dang bshad rgyud ngos bzung ba'i gsung bgros dkyus la yod pa/ de rnams kyi don man ngag tu bsgril nas nyams su len tshul/
rdo rje 'chang gis ye shes kyi mkha' 'gro ma la gsungs pa'i snyan brgyud rdo rje'i tshig rkang / de'i 'grel pa te lo'i gzhung chung sogs/ de rnams nyams su len pa la
nor bu skor gsum zhes bya ste/ phyi bshad pa sprul pa sku'i gdams pa la bsten nas brgyud pa yid bzhin nor bu/ nang nyams len longs spyod rdzogs sku'i gdams pa la brten nas
smin lam yid bzhin nor bu/ gsang ba chos kyi sku'i gdams pa la brten nas grol lam yid bzhin gyi nor bu'o/ /dang po la bzhi ste/ brgyud pa'i bka' ma chad pa las byung ba'i
bla ma brgyud pa'i rnam thar/ brgyud pa'i byin rlabs las byung ba lus med mkha' 'gro'i chos skor/ brgyud pa'i 'phrin las byung ba'i do ha brgyad/ brgyud pa'i zhor la
byung ba'i chos skor sogs yongs su rdzogs pa/ 'khrid rnams kyang nyams 'khrid du sgom zhing / dbang rnams la tshogs 'khor rgya che ba dang / rten 'brel ma 'phyugs pa'i 'bul
ba rgya che ba bshams/ nang mchod rdza ma gcig gi zhag mang po'i bar du btsags tshad chang mchog tu bzang ba byung / dbon po blo gsal gyis 'di btsags tshad chang du yong
gi 'dug byas pas

yal song / bde mchog snyan brgyud kyi lung sogs shin tu cha tshang ba/ ma las bu dga'i chos gnyis dang bcas pa thob/ rje btsun ras chung pa nas brgyud pa'i phyag na rdo rje'i
chos skor thob pa la/ phyi sgrub/ nang sgrub/ gsang sgrub/ rig pa rtsal gyi dbang gis smin par byas nas/ sprul sku thugs 'phrad kyi 'khrid/ rgyud nas bzung ste yig cha'i
lung shin tu cha tshang ba/ bcom ldan 'das mgon po tshe dang ye shes dpag tu med pa'i chos skor thob pa la/ smin byed dbang gi skor la/ phyi sgrub lha stong dang lnga
la brten nas sgrub pa/ nang sgrub lha sum cu so gsum/ gsang sgrub lha bcu gsum gyi dkyil 'khor du dbang yongs su rdzogs pa/ yang gsang lha gcig bum gcig gi tshe dbang rnams
thob/ de rnams kyi brgyud pa la ring brgyud dang nye brgyud/ 'khrid kyang nyams 'khrid du bskyangs shing / yig cha'i lung brgyud nas bzung ste shin tu cha tshang ba thob/
zab yangs rgyud sde'i don rnams gcig bsdus te/ /ma lus 'gro ba'i don du bdag sogs la/ /stsal nas thub bstan rgyas phyir bsngo bar mdzad/ /bsams shing bka' drin dran no
thugs rjes skyongs/ /de nas dbus phyogs su phebs/ rtsa brgyud bla ma kun gyi ngo bo nyid/ /dus gsum sangs rgyas kun gyi rnam sprul mchog /theg gsum dge 'dun kun gyi gtsug
rgyan mchog /khams gsum sems can 'dren mchog khyed la 'dud/ /ces pa'i bstod yul spyan mnga' ngag dbang chos grags rgyal mtshan dpal bzang po de nyid kyi drung du/ lam
'bras bu dang bcas pa'i 'chag med rnams dang / blo sbyong skor/ sgrol dkar tshe 'khrid/ mi g.yo ba'i

rjes gnang lha 'khrid chos drug sogs/ gnas brtan chen po bcu drug gi rjes gnang sogs/ bka' gdams lha bzhi'i rjes gnang sogs bka' gdams skor/ mgon po phyag drug pa'i gtor dbang
bar chad kun sel/ bla ma mgon po dbyer med/ mgon dkar yid bzhin nor bu sogs mgon po'i bka' nyi shu rtsa 'dren lung dang bcas pa/ be bum nag po/ /mgon po gri gug /nam
mkha'i gos can rnams kyi rjes gnang lung sogs/ gzhan yang shin tu mang ba gsan te thugs yid gcig tu 'dres/ chos rje'i drung gis rjes su lo sde dgon 'di la phan pa'i dus gcig
yod pa mdzod cig gsung / gzims g.yog mdzad dgos gsung ba la bka' lcog ma bde bar lo shas zhal bdag mdzad/ spyan snga rin po che nas brgyud pa'i ni gu chos drug cha lag
yongs su rdzogs par rje de nyid kyi bu chen rnam rgyal dbang po zhes grub mchog dam pa de la zhus te/ nged dpon slob phar gsan tshur gsan yin/ spyan snga rin po che dgung
lo shin tu smin par bzhugs pa la/ ni gu dang mgon po gnang dgos zhus pas/ da na so rgas pas dka' las 'dug /gzhan khyed bstan pa dang sems can la phan pa'i dge ba'i bshes
gnyen 'di pa la shin tu mdzad spro gsung / dpal sa skya pa'i mgon po 'di la zab rgyas dpag tu med pa yod 'dug ste/ thun mong ba tsam las ma thob/ dang po rin po che tshar
chen mtsho khar phebs dus nged la chos dgos gsung / nged kyis phran bu phul/ 'di skor zhu dgos pa yod de

ma zhus pa go ma chod pa'i tshad cig byung / da ni na so rgas nas mi yong 'dug /'on kyang bag chags dang smon lam dgos 'dug pas/ rin po ches sa bcad tsam gnang ba zhu dang
gsung / phyag gnyis thal mo sbyor ba'i rnam pa mdzad de gsan pa'i tshul mdzad de sa bcad tsam phul/ thugs yid gcig tu 'dres/ deng nas byang chub snying po mchis kyi bar/
/yi dam mchog gsum dbyer med bla ma la/ /gsol ba btab pas rnam kun rjes bzung ste/ /thugs yid gnyis med 'dres par byin gyis rlobs/ /sa skya pa 'khon gyi gdung brgyud dri
ma med pa 'jam pa'i dbyangs kun dga' bsam grub pa'i drung du chos 'brel yod tsam thob/ mkhas btsun dam pa ngag dbang chos grags kyi/ /sras kyi thu bor bcas pa'i zhabs bsten
nas/ /bsnyen par rdzogs shing zab lam ji snyed pa/ /gsan cing thugs su tshud la phyag 'tshal lo/ /des na/ rten ni gsum las dge slong mchog /'bring ni dge tshul yin par
'dod/ /khyim na gnas pa tha ma'o/ /zhes dang / dge slong zhes bya chos kyi rgyal mtshan de/ /dge slong zhes bya rdo rje'i srog shing yin/ /zhes dang / tshul khrims ldan
pa'i dge slong 'od dang ldan/ /tshul khrims ldan pa grags 'gyur bde ba thob/ /tshul khrims ldan pa 'jig rten kun gyis bstod/ /tshul khrims kyis ni 'gro ba dam pa thob/ /ces
sogs mdo rgyud rnams las lan cig ma yin par phan yon dang bsngags pa brjod pa rgya cher gsungs pa rnams kyis thugs yid phrogs te/ rje btsun mkhas grub dam pa 'di nyid
kyi drung du/ dgung lo so dgu bzhes pa glang lo smin drug zla ba'i yar ngo sngon du 'gro ba'i tshes

brgyad kyi nyi ma bzhir phye ba'i sum cha rdzogs par shar ba'i dus gangs can mkhas grub btsun pa rnams kyi gtsug rgyan spyan snga chos kyi rgyal po ngag dbang chos grags rgyal
mtshan dpal bzang po zhes yongs su grags pa de nyid kyis mkhan po mdzad/ mdo sngags bstan pa'i sgron me rje btsun kun dga' bzang po'i rigs kyi dbon po mtshungs med sangs
rgyas seng ges las kyi slob dpon/ brtan mkhas kyi yon tan gnyis dang ldan pa'i 'jun pa chos rjes gsang ston/ ngor chen dkon cog lhun grub kyi sku'i dbon po dkon cog dpal
ldan pas dus sgo ba mdzad/ shes bya rab 'byams smra ba bkra shis rin cen pa la sogs pa'i mkhas btsun bzang gsum gyi thugs rgyud gtams pa rnams kyis dad pa'i dge 'dun
mdzad de/ mdor na mkhan slob dge 'dun 'dus pa dang bcas pa'i dbus su bsnyen par rdzogs pa thob/ sangs rgyas kyi bstan pa la zhugs la yongs su rdzogs pa'i sgo nas ngur smrig
gi rgyal mtshan 'dzin pa rnams gtsug gi nor bur gyur to/ /de'i tshe mdo sde dran pa nyer gzhag las/ ji ltar gsungs pa ltar bstan pa la dga' ba'i lha rnams kyis lha rdzas
kyi me tog gi char 'bebs/ sangs rgyas kyi bstan pa dang dkar po'i lha'i phyogs ni yar ngo'i zla ltar gong 'phel du gyur/ lha ma yin dang nag po'i phyogs rnams ni/ sgra
gcan gyis khar ltung ba'i rgyu skar bdag po bzhin du mi gsal zhing 'grib par 'gyur/ snyan pa'i grags pas sa steng thams cad khyab cing / sa bla'i lha rnams kyis rgyal chen
rigs bzhi pa'i lha rnams la bsgrags/ de dag gis sum cu rtsa gsum pa'i lha rnams dang /

de nas 'og min kyi bar du ches cher bsgrags par gyur to/ /dus de nyid nas bzung ste/ ltung ba sde lnga char gtogs dang bcas pa'i dri ma mtha' dag dang bral shing / gnyen po'i
khrims nyis brgya lnga bcu rtsa gsum char gtogs dang bcas pa g.yel ba med par gces spras su mdzad pa yin no/ /phun tshogs zhing na grangs med rigs brgya'i gar/ /sku bzhi
ye shes lnga ldan rgyal ba dngos/ /gcig bsdus drug pa'i sangs rgyas rdo rje 'dzin/ /khyab bdag 'khor lo'i mgon por gsol ba 'debs/ /skyabs gsum gcig bsdus bskal bzang 'gro
ba'i mgon/ /brgyad khri bzhi stong zab chos kun gyi mdzod/ /smra ba'i dge 'dun 'dus pa'i mchog gyur pa/ /zla med bla ma mchog la gsol ba 'debs/ /sngon tshe 'phags pa'i
gnas brtan ba kU la/ /kha ba can ljongs spyan snga tshul khrims 'bar/ /slar yang zhing 'dir ngag dbang chos kyi grags/ /bka' drin mtshungs med zhabs la gsol ba 'debs/ /'khor
ba'i phun tshogs rtswa rtse'i zil pa dang / /sbrul gdug tshang tshing lta bur legs gzigs te/ /thub dbang bstan pa'i khang bzang dam par byon/ /spyan snga chos kyi rje
la gsol ba 'debs/ /mtshan nyid kun ldan yongs 'dzin mchog gyur pa/ /bcu phrag gcig dang drug gi lhag pa bsten/ /zab dang rgya che'i chos tshul ma lus kun/ /legs gsan thugs
su tshud la gsol ba 'debs/ /bslab gsum padmo'i mtsho chen dag na rgyu/ /theg gsum gser gyi rgyan gyis gdong mdzes shing / /thub bstan nor bu'i khur gyis ngal med pa'i/
/gnyis 'thung dge ba'i bshes der gsol ba 'debs/ /rgya chen thos pa'i pha mtha' kun dang bral/

/bsam byung rig pa'i rlabs 'phreng cher g.yo ba/ /sgom pa yid bzhin nor bu bye bas phyug /bstan pa yongs rdzogs rgya mtshor gsol ba 'debs/ /mkhyen pa'i spyan yangs shes bya
ma lus gzigs/ /brtse ba'i thugs rjes 'gro kun bu ltar skyong / /nus pa'i stobs kyis bdud dpung phye mar 'thag /'phrin las dbang po khyod la gsol ba 'debs/ /'chad pa'i sgra
dbyangs blo gsal rma bya'i gnyen/ /rtsod pa'i me char rgol ngan brag ri'i gshed/ /rtsom pa'i sprin sngon legs bshad bye bas gtams/ /mkhas mang bye ba'i rgyan gyur gsol
ba 'debs/ /'phrin las lhun gyis grub pa'i gru chen gyis/ /'gro kun srid mtsho'i pha mthar rab bsgral nas/ /bde chen nor bu'i gling der 'khrid mdzad pa'i/ /ded dpon kun gyi
mchog gyur gsol ba 'debs/ /skal bzang dad pa'i dbang po gtsug rgyan rtser/ /rtse gcig gus pa'i yid kyis gsol btab na/ /'phrin las bzhi yi dgos 'dod kun rtsol ba/ /rje
btsun yid bzhin nor bur gsol ba 'debs/ /skye ba kun tu yang dag bla ma dang / /'bral med chos kyi dpal la longs spyod cing / /sa dang lam gyi yon tan rab rdzogs nas/ /rdo
rje 'chang gi go 'phang myur thob shog /dga' ldan gyi nam mkha' dri ma med/ /'phags yul gyi dI paM ka ra ba/ /bod yul gyi dpal ldan a ti sha /rje gang gi thugs kyi thu bo
las/ /rgya bod kyi mgon po chos 'phel zhes/ /pha bhruM rje rgyal ba'i 'byung gnas dngos/ /rje bsod nams rgya mtsho'i zhabs la 'dud/ /ces pa'i bstod yul de nyid dang / mkhas
btsun dam pa rin po che lha btsun pa/ zab

don du ma'i gter mdzod stag lung rin po che kun dga' bkra shis/ byang chub sems dpa' chen po rgyal tshab sprul pa'i sku/ de nyid la chos 'brel yod tsam/ mkhas pa'i mkhas pa
'jam dbyangs mkhyen brtse'i dbang phyug yab sras gnyis/ rgyud sde rgya mtsho'i nang don rig pa gzhon nu blo gros/ rje rdo rje 'chang chen po'i rus kyi dbon po sangs rgyas
seng ge ba/ yang snag dbon dkon cog dpal ldan pa la chos 'brel yod tsam/ btsun pa'i mchog gyur bkra shis rin cen pa/ ngag dbang chos grags rgyal mtshan gyi thugs sras dam
pa rnam rgyal dbang po/ /padmas lung bstan brnyes pa'i sprul pa'i sku zhig po gling pa/ nyams dang rtogs pa'i bdag nyid rnal 'byor gyi dbang phyug chen po byams pa bstan
pa rab rgyas/ zhi byed gdams pa'i mnga' bdag mtshungs med rgyal ba'i dbang po/ /sde snod gsum gyi mnga' bdag dkon cog rgya mtsho ba ste/ mdor na yongs 'dzin dam pa nyer
gcig la mnyes pa gsum gyi sgo nas mnyes par mdzad de/ gtso bor ni dpal ldan sa skya pa yab sras las brgyud pa'i rnal 'byor dbang phyug birWa pa'i thugs bcud kyis gtso byas
pa'i dpal kye rdo rje'i chos skor mtha' dag /'khor lo bde mchog gi chos skor ji snyed pa/ khyad par grub chen nA ro dang mai tri'i thugs bcud rje mar pas bod yul du spyan
drangs pa'i chos skor/ rje btsun ras chung pas spyan drangs pa'i skor/ mkhas grub chen po shangs pa gdu gu pa khyung po rnal 'byor du grags pas bod yul du spyan drangs
pa'i shangs pa bka' rgyud kyi chos skor/ gnyan lo sogs nas brgyud pa'i gsang 'dus skor/ rwa skyo zhang

sogs nas brgyud pa'i gshin rje nag po'i skor/ dpyal lo tsA ba sogs nas brgyud pa'i gshin rje gshed dmar po'i chos skor/ sham bha la'i bshad srol dus 'khor skor/ jo bo rje dpal
ldan a ti sha nas brgyud pa'i lha bzhi'i chos thig le bcu drug la sogs pa bka' gdams lugs kyi chos skor/ grub chen dam pa rgya gar nas brgyud pa'i zhi byed chos skor/
bod yul gyi rang byung gi mkha' 'gro ma'i chos skor/ spyod rgyud dkyil 'khor bcu gnyis kyis gtsos pa'i skor/ slob dpon padma 'byung gnas nas brgyud pa'i gsang sngags snga
'gyur gyi chos mang po/ /kun mkhyen bu lugs skor yang mang po/ /mdor na 'phags yul nas 'gyur ro cog /bod yul na grags pa'i rdo rje theg pa'i chos tshul phal mo che gsan
par mdzad cing / de dag kyang gsan pa tsam du ma zad dpyis phyin par tshig don gyi sgro 'dogs mtha' dag chod par mdzad pas/ rdo rje theg pa'i zab lam ji snyed pa'i mnga'
bdag chen por bzhugs pa yin cing / lhag par dpal ldan sa skya pa'i snyan brgyud kyi gdams pa zab mo rnams yongs su rdzogs par bzhugs shing / thugs gtsigs su mdzad cing /
thugs nyams su bzhes pas nges pa'i shes pa gting nas skyes pas slob ma yang slob brgyud 'dzin dang bcas pa rnams skal pa bzang por shes par gyis shig /de dag kyang 'dir
yi ge mang pas 'jigs pas zhib par ma bris/ don du gnyer ba'i dpyod ldan dag gis rje bla ma'i gsan yig thor bu dag dum bu mang por gnas pa dag las shes bar bya'o/ /gsung chos
kyi bka' drin mang du nos pa la/ yongs 'dzin de dag

la kha cig ni ring mo zhig nas gcig nas gcig tu brgyud pa'i thugs zhen dang / kha cig ni dag snang lhur blang ba dang / kha cig ni chos kyi cha lag cung zad lus pa dang / 'ga'
zung ni phar slob tshur slob tu gyur/ mthar ni thams cad la sangs rgyas dngos kyi thugs dad mdzad/ zla bas lhag pa'i yongs 'dzin bcu phrag gnyis/ /khyad par bka' drin
che ba'i bla ma bzhi/ /gcig pu 'gran zla bral ba'i tshar pa rje/ /mnyes pa gsum gyi sgo nas bsten pa'i mthus/ /rgyal sras rgyal ba'i chos 'tshol rtag tu ngu/ /nor bzang
nor gyi snying po chos bsgrub ltar/ /mkhas spyod mkhas pa'i bshes gnyen mang bsten nas/ /zab lam zab mo'i bdud rtsi'i gter du gyur/ /nyi shu rtsa gcig dam pa'i yongs 'dzin
bsten/ /rgyud sde rgya mtsho'i tshig don thugs su tshud/ /gangs can mkhas pa kun gyi rtse mor son/ /dang por rgya chen thos bsam mdzad dus lags/ /zhes so/ /bzhi pa de ltar
thos bsam gyis sgro 'dogs bcad pa'i don de rnams rtse gcig tu nyams su bzhes pas/ thugs rgyud la lung rtogs kyi yon tan bsam gyis mi khyab pa 'khrungs te snying po'i
don blangs pa'i tshul ni/ spyir rgyal ba'i gsung rab rab 'byams thams cad dang / khyad par rgyud sde rin po che dri ma med pa'i rnam grangs bsam gyis mi khyab pa byung tshul/
de dag gi dgongs pa 'phags yul gyi 'brel byed tshad ldan du mas bkral tshul/ gangs can gyi ljongs su 'gyur tshul/ rje btsun sa skya pa yab sras sogs/ bod kyi mkhas grub
dag gi bzhed srol so so ma 'dres pa yongs su rdzogs pa/ phyogs re tsam ma yin par lam gyi srol yongs su rdzogs pa'i gnad thams cad lung rigs kyi lam nas

legs par drangs shing snyan brgyud kyi gdams pas brgyan nas thugs su tshud cing / de dag gi snying po'i bcud phyung ba'i spros bcas dang spros med kyi nyams len gyi rim pa
zab mo rnams la rtse gcig tu nyams len mdzad pa'i mthus/ so so'i gzhung lugs nas bshad pa'i nyams rtogs rnams ji lta ba bzhin thugs rgyud la 'khrungs par gyur cing / de yang
sku gzhon nu nas nges 'byung chen po yod pa dang / lhag par yab mes rnams kyi byung tshul gzigs pas/ gnas mi med kyi lung pa/ rgyab ri brag /de'i mdun na g.ya' sngo nyil
le ba/ nags tho re ba la mdun spang ri shin tu skyid pa/ me tog sna tshogs skye ba/ g.yas phyogs la chu sngon mo skad khrol le 'bab pa/ bya gong mo dang / 'byol mo skad
snyan par sgrog pa/ chos ldan gyi rgyal pos bde bar bskyangs pas mi ngan gyi dgra med par bya ri dwags rnams kyang bag phebs par sdod pa/ 'khor yug rnams gangs ri'i 'phreng
bas bskor ba/ grogs chos mthun yod na rgyal po 'bangs dang bcas pas 'tsho ba mi sdug tsam yong ba/ de lta bu'i gnas su brag phug bzang po'am/ g.yam pa shin tu yags
pa ka gdung nyan pa'i spyil po'am/ yang na khang pa bkod pa legs shing skyid pa'i nang du 'jam zhing 'bol ba'i gdan gyi steng du/ tshe hril po/ lus mi g.yo rnam snang 'khor
los bsgyur ba'i 'dug stangs kyis 'khor ba'i nyes dmigs/ dal 'byor rnyed dka'/ 'chi ba mi rtag pa rnams kyis rgyud bskul te cung zad tsam dal bar sdod pa'i long med par
ma gyur 'gro ba thams cad kyi rnam mkhyen sangs

rgyas kyi go 'phang thob par 'dod pa'i bsam pas kun nas blangs te/ lam gyi snying po zab mo bla ma'i rnal 'byor bsgoms te/ snying khong rus pa'i gting nas nyin mtshan khor
yug tu gsol ba 'debs pa dang / dbang bzhi len pa/ rang sems gdod ma'i rang bzhin lta ba/ rang babs gsum gyi steng du 'jog pa/ gzhan gang la gang 'tsham gyi thugs dam gyi
rim pa/ de nyid 'gro ba'i don du bsngo ba zhig byed bsam pa dang po nas rgyun mi 'chad du ma gyur pa yod kyang / rjes su de bzhin ma byung / gang ltar 'phan yul dang / srang
dang / byang sogs na yod pa'i bdag byas pa'i dgon pa dang / ri khrod dben pa rnams su kha ton gang 'phel mtshams gang dam byas pa'i thugs dam dang / rgyun gyi nyams bzhes
kyang spros med dang ma bral ba'i ngos nas/ de la snying rjes rtsis zin pa'i stong nyid snying rje'i snying po can gyi ngang nas 'chad rtsod rtsom pa sogs kyi bya ba/
sbyin bdag gi sku rim sogs kyang de ga'i ngang nas bskyed rdzogs kyi rim pa ma 'khrul bar mdzad/ sgo yab gdan sa'i chags skor dus kyang de las ma g.yos pa'i ngang nas sbyin
bdag sogs la'ang yul dang mthun pa'i gsung sgros thugs dam las ma g.yos pa'i gshis kyis sgrigs ma rang mi yong / gzhan mi dang sems can gang gzigs kyang smon lam rnam
par dag pa 'debs par mdzad/ phyi rol gyi snang ba dang sgo bstun nas rgyun du thun gnyis kyi nges pas dpal ldan sa skya pa'i zab don thams cad kyi snying po lam zab mo
bla ma'i rnal 'byor phyi nang sbrags pa/ tshar chen rdo rje 'chang gtso bor bzhugs pa'i brgyud pa rnams la gsol ba 'debs pa/ zhen

pa spangs pa/ dbang bzhi len pa rnams thugs yul du ches cher gsal ba'i nges shes ma skyes kyi bar du sgom par mdzad/ mthar lta ba blo 'das kyi ngang du yun ring po'i bar du
mnyam par 'jog par mdzad/ de bzhin du dpal kye rdo rje'i phyi nang gi bskyed rim zab gsal gnyis su med pa'i ngang nas lam dus kyi dbang bzhi sbyang bzhi sbyong byed ngo
sprod pa'i gsal snang ma skyes bar bzhes pa'i mthar rdzogs rim rlung gtum mo ye shes kyi phyag rgya'i rnal 'byor/ zung 'jug phyag rgya chen po rnams la rgyun shin tu ring
ba'i bar mnyam par 'jog par mdzad/ yig brgya/ uShNISha/ aShta la sogs pa'i rigs sngags kyi bzlas brjod kyang rnam grangs mang du mdzad/ rnal 'byor dbang phyug gi thun mong
dang thun mong ma yin pa'i sgom bzlas srung ba dang bcas pa shin tu rgyas pa/ bde mchog /nA ro mkha' spyod kyi sgom bzlas/ gshed dmar spros med/ rdo rje 'jigs byed kyi
'khrid/ ni gu /bde mchog snyan brgyud/ dpal rdo rje nag po chen po'i srung 'khor brag rdzong ma phyi nang gsang gsum gsang 'khrid dang bcas pa/ zhing skyong chen po'i skor/
yi dam chos skyong la gtor bsngos thun gnyis ma/ tshes bcu bzhi/ nyer dgu sogs la bskang gso rgyas pa/ tho rang gi thun la srog rtsol rdo rje'i bzlas pa/ bum pa can/
tshe sgrub pa'i thun mong ma yin pa'i rlung sbyor/ tshe dpag med/ sgrol dkar/ sgra mi snyan pa'i tshe sgrub/ gzhan yang phyag rdor sogs yi dam mang po'i sgom bzlas/ dkar
gtor cha bzhi/ dzambha la'i chu sbyin/ brgya rtsa/ dbyug gu drug cu rtsa bzhi/ cha gsum sogs chag med gnang ba'i yi dam

dang chos skyong gi bzlas pa rnams thun gyi dus tshang ma ma tshar na/ phebs tshe chibs kha dang / bzhugs tshe thugs long gang byung du gnang lags/ de yang bdag nyid chen po
'di ni mtshan mo zhi lhag zung 'jug gi rnal 'byor la g.yel ba mi mnga' zhing / mtho dman thams cad la lhag par byams shing / sems can gzhan la gnod pa'i las cung zad kyang
mi mdzad/ gzhan la mtho 'tshams pa dang / phrag dog gi rnam pa'ang cung zad kyang mi mnga'/ pha rol gzhan gyis phrag dog byed mi byung kyang phal cher rmi lam sgyu ma
lta bur dgongs pa'i 'dzin pa dang ya nga bag tsha cung zad kyang mi mdzad/ gzhan gyis gnod pa chen po bskyal kyang de la gnod lan gyi dgongs pa tsam yang mi mdzad/ rnyed
bkur dang che thabs kyi rtsol sgrub mi mdzad/ thugs dam las ma g.yos kyang sgo yab kyi me tog sogs thugs g.yeng che ba'i dus bla ma gong ma'i phyag srol du 'dug pas gcog
ni mi bde 'dug gsung / gzhan sun snang che ba tsam mdzad/ thugs dam gyi shugs kyis mi mang po'i dkyil khyad par grib can gyi sa sogs la phebs kyang sku grib dang / gsung
'cham/ 'go nad tshan chen sogs gang yang mi yong / dam tshig mi gtsang ba'i mi'i za ma gsol ba dang 'phrad pa sogs byung na/ sku bsnyel ba dang / rmugs pa sogs yong / gzhan
gang gis kyang skyon med/ mnal kyang srod la srab po ma bri tsam byung na mdzad/ ma byung na srod khyer nas mnal kyang gtan nas mi yong zhing / bskyed rdzogs bzlas pa
dang bcas pa dang / khyad par 'od gsal kho nar bzhugs pa ma gtogs dran

pa nyams pa mi mnga'/ sbyir bdag nyid chen po 'di sngon sku skye ba dpag tu med pa nas goms pas/ dad cing gus pa rnams la lta zhog /mi dad pa rnams la yang kha na ma tho ba
tsam yang ma shor ba mdzad/ rtsod pa'i cha la 'di skad do/ /grub mtha' ngan pa'i brag ni gzengs mtho yang / /rig pa'i gnam lcags 'bar bas phye mar 'thag /phyogs las rnam
rgyal rnga gsang gad brgyangs can/ /'jigs med smra ba'i khyu mchog de la 'dud/ /bdag nyid chen po 'di ni/ bla ma yi dam gyi byin rlabs kyi rtags mtshan shugs ches pas/ dang
po sku gzhon nu'i dus nas thugs gnyer mdzad pa rnams kyang rjes sor skyor ba dang mnyel so ma mdzad kyang / cher mnyel mi 'gro zhing thugs dam gyi myong bas go ba ma
rnyed pa rnams kyang rnyed cing / don la bzang du song ba dang / khyad par gsang sngags kyi phyogs la bla ma gong ma rnams yig cha gang gi steng nas mdzad/ gang la thugs
gtsigs che/ phyag len gang la mdzad/ 'khrid kyi spyan dmigs kyi rim pa sogs bar skabs su gnang ma thub pa dang / gzhan la'ang dgos pa ma byung yang / rtab rgyag tu dgos pa
byung tshe 'phral du ma mnyel bar nges nges gnang thub pa sogs dang / rjes su'ang mdo 'jog pa gnang nas rgyun ring po song yang / sprul pa'i sku sogs kyi bla chen shin
tu kham che ba dang / de'i zhabs phyir dge ba'i gshes gnyen shin tu mang ba sogs bzhugs pa'i tshe rtsod pa gnang dgos mang po byung dus/ rang phyogs lung rigs rnam dag gi
sgo nas bsgrub pa dang / gzhan phyogs lung rigs rnam dag gi sgo nas 'pham par mdzad pa yang shin tu mang / mtha' na dpal

ldan sa skya pa la ngan smras kyi sgo nas skur ba zhu pa la yang bstan pa la phan pas kun nas blangs te/ de lan shin tu bzang ba 'jal ba tsam gnang bas/ seng ge'i nga ros wa
tshogs zil gyis non pa bzhin gyur/ mkhas mkhas ma mdzad par drang por mdzad pa sogs shin tu mang yang yi ge mangs pa'i 'jigs pas ma bris/ rtsom pa'i cha/ rtsom pa lhur
len pa mi mdzad/ nged rang gis kyang rtsom pa byas na las sla mod de/ bla ma gong ma'i yig cha byin rlabs che ba 'di pa la gnod pa dang / rjes 'jug rnams kyang skyong dka'
sil po mang ba las med gsung / snyigs dus kyi gdul bya rnams kyis snyan brgyud 'dzin par ma nus par nub dogs mi mdzad ka med kha re dang / dmag zor rgyal mo'i bskang gso
dang / rin po che che brag pa'i rnam thar sogs ngo mtshar shin tu che ba yang kha re yod/ don la snga mo'i dus kyi gang dang ci yin pa'i zab gnad sogs med du mi rung ba
rnams kyis gtsos pa rnams/ mnyel mi 'gro bar khra lam lam bzhugs pa sogs yod pas/ rje 'di nyid kyi mkhyen rab la sus kyang tshad gzung mi nus so/ /yang 'di skad do/ /smin
byed dbang gi rgya mtshor legs zhugs nas/ /dam tshig sdom pa'i gru chen zag lhan can/ /grol byed rim gnyis nor bu'i gling la spyod/ /rang gzhan chos kyi dbul ba sel der
'dud/ /bskyed rim gzhal med yid bzhin dbang gi rgyal/ /tha mal ma dag snang bar rab sbyangs nas/ /dag snang lha yi rnam pa'i gzi 'bar ba/ /rdo rje gsum gyi rang bzhin khams
der 'dud/ /ces pa ste/ de yang bdag nyid chen po 'dis/ dpal kye rdo rje/ bcom ldan 'das dpal gshin rje gshed dmar po/ /rdo rje 'jigs

byed/ yang gsang / dpal 'khor lo bde mchog la sogs pa'i thugs dam gang mdzad kyang bskyed rim la brtan pa thob pa'i dbang gis thugs snang dag pa rab 'byams 'ba' zhig lha'i
'khor lor 'char te/ rigs med sgyu 'phrul gyi bkod pa mtha' yas pa'i snang brnyan sngon du 'gyur rgyu'i sku gzugs dbang po'i gzhu ltar bkra ba'am/ me long nang gi gzugs brnyan
ltar dngas shing gsal la rnyog pa med pa/ sgrib thogs thams cad dang bral zhing / skyon yon gyi mtshan ma mtha' dag gis dben pa/ sku mi zad pa rgyan gyi 'khor lo'am/
dus gsum sangs rgyas thams cad kyi sku rdo rje'i ngo bo dang / rang byung lhan cig skyes pa'i rang gdangs 'gag pa med pa'i rang rtsal sgra gdangs kyi snang cha rnam pa thams
cad par 'char ba'i gsung / rdo rje'i yi ge gdod ma nas kyis bzhugs tshul/ rang rig rtsal skad gdangs sam/ yig 'bru'i snang cha 'gag pa med par rgyun mi 'chad du 'char
ba'i gsung dbyangs yan lag drug cu mngon du 'gyur rgyu'i gsung mi zad pa rgyan gyi 'khor lo ste/ dus gsum sangs rgyas thams cad kyi gsung rdo rje'i ngo bo dang / rang byung
gnyug ma lhan cig skyes pa'i ye shes kyi ngo bo/ snang ba dang / stong pa gzung ba dang 'dzin pa la sogs pa mdor na gnyis bsdus kyi chos thams cad kyis stong zhing /
spros pa'i mtha' thams cad dang bral ba'i stong nyid nam mkha' g.ya' dag pa lta bu/ de yang ci med cang med kyi byang chad du ma song ba'i stong nyid kyi rang rtsal snang
brnyan gyi bkod pa zad mi shes pa'i ye shes kyi rang snang / gdangs 'gags med du 'char bas gsal ba/ de yang gnyis

snang mtshan ma'i chos su ma skyes/ gnyis med stong pa'i chos su mi 'gag par gsal tsam na 'di yin gyi mtshan mas stong zhing / stong tsam na ye shes kyi rang gdangs 'gag pa
med par 'char bas/ gsal ba dang stong pa zung du 'jug pa'i lhan skyes kyi rang bzhin du ye gdod ma nas bzhugs pa/ thugs kyi gsang ba bsam gyis mi khyab pa/ ji lta ba sngon
du 'gyur rgyu'i thugs mi zad pa rgyan gyi 'khor lo'am/ dus gsum sangs rgyas thams cad kyi thugs rdo rje'i ngo bo ste/ de bzhin gshegs pa thams cad kyi sku gsung thugs
kyi gsang ba bsam gyis mi khyab pa'i rang bzhin nam/ khyab bdag chen por bzhugs pa yin no/ /bde chen lhan skyes he ru ka dpal dang / /sher yum chos dbyings zung 'jug ngang
du rol/ /dpe don ye shes zil mngar ro la spyod/ /rdzogs rim rtog pa mngon gyur de la 'dud/ /ces pa ste// // ! mkha' 'gro'i dri ba dri lan bzhugs so/ /srad kyi dgon pa bde
chen pho brang na yang hor zla bdun pa zhig sku mtshams la yod pa'i tshes bco brgyad kyi tho rangs kha bu mo gzhon nu ma skra mchog mthing zhun gyi mdog ltar sngo mdangs
yod pa/ mig dkyus ring zhing sgri khas mdzes pa/ smin ma dang sma ra ser khyug ge ba/ mchu padma'i sgros ltar mdzes shing / gos indra nI la'i mdog can stod g.yogs dang
bcas pa/ rin po che'i rgyan du mas brgyan pa zhig byung bsam pa la/ rmi lam yin nam mig 'khrul ba yin snyam pa la/ de na re/ dge ba'i bshes gnyen pa'i 'khrungs sa dang rigs
gang yin/ chos lo du la mdzad/ slob gnyer gang du mdzad/ gsang sngags kyi chos su la zhus/ chos lugs gang yin/ de'i nang nas nyams len gang la byed

zer zhing / glu 'dur ma dbyangs la 'di skad do/ /gzhi tshul khrims kyi sdong po legs brtan zhing / /thos bsam gyi lo 'dab rgyas pa la/ /nyams len gyi 'bras bus phyur bur gtams/
/bshes gnyen dpag bsam gyi sdong po khyed/ /'khrungs yul ni dbus gtsang gang du byas/ /thos bsam gyi slob gnyer gang du bgyis/ /gsang sngags kyi chos ni su la zhus/
/nyams len gyi gtso bo gang la byed/ /rgyun par bzhugs sa ga na yod/ /ces len gyi 'dug /nga'i bsam pa la/ 'di gang la bsam kyang don de rnams bshad chog pa 'dug bsam lan
du 'di skad gsungs so/ /lo bcu drug lon pa'i na tshod can/ /mthing zhun mdangs ldan skra mchog mdzes/ /mig ni padma'i 'dab ma 'dra/ /rin chen du ma'i rgyan 'phreng can/ /lha
phrug bu mo khyod nyid la/ /dris pa'i lan 'debs glu 'di len/ /thos bsam dang nyams len cher med kyang / /bla ma snying zhugs kyi rnal 'byor nga'i/ /lte ba ni dbus gtsang
gi mtshams su bcad/ /rigs ni 'od srungs kyi rigs su skyes/ /bco lnga'i lo la rab byung bsgrubs/ /rdo rje gdan dang gnyis med pa'i/ /'bras yul rdzong dkar chos gra ru/
/'jam dbyangs rnam sprul kun mkhyen la/ /thos pa'i phyogs la cung zad bslabs/ /rdo rje 'chang dang dbyer med pa'i/ /mkhas grub kun gyi gtsug rgyan mchog /gangs can bstan
pa'i mig gcig pu/ /rje btsun tshar pa'i zhabs drung du/ /rgyud sde'i yang snying lam 'bras sogs/ /zab rgyas chos rnams ji snyed thob/ /bka' drin chen pos rjes su bzung /
/

snyan brgyud man ngag zab mo rnams/ /ma brjed snying gi dkyil du chongs/ /de skad gsung zhing rjes su gdams/ /nyams len gtso bo lam 'bras yin/ /rgyun par gnas sa 'di yin med/
/ces blangs pas 'di skad lo/ /khyed rang nyams len dang thos bsam cher med gsung na'ang / 'di phyi thams cad du legs 'dug /nged 'jig rten pa skye ba dman pa 'di rnams
tshe 'di snang gi g.yeng ba sna tshogs kyis g.yengs/ nam 'chi ni cha med/ shi ba'i dus gang gis kyang phan par ni mi 'dug bcug rang byed zer zhing / glu 'di skad lo/ /bslu
med kyi snying po'i don ldan pa'i/ /mtshan ldan bla ma'i zhabs la 'dud/ /snying med 'jig rten byed pa rnams/ /snying po longs par byin gyis rlobs/ /'bral mi phod pa'i pha
ma bor/ /ngo shes mi rnams rgyab tu skyur/ /rgyus med mi yi lung par sleb/ /don med mi la blo gtad 'chol/ /glo snying brang gsum re ltos byas/ /nye ba'i mig gis yang yang
ltas/ /zhim pa'i zas ni yod tshad byin/ /gang zer kha la ma nyan med/ /dka' ba'i las rnams byas gyur na/ /cung zad nyes pa'i dus byung na/ /gdug sems khros pa'i bzhin
bltas te/ /kha nas mi snyan sna tshogs smra/ /dgra yi bzhin ldan bza' grogs 'di/ /ji ltar bsten kyang snying po med/ /snying med skye dman rnams la gzigs/ /nang par ldang
ba'i snga shos byed/ /nub mo nyal ba'i phyi shos byed/ /dka' ba'i las rnams dang du len/ /tsha grang sdug bsngal khyad du bsad/ /rkang lag bya yi sder ltar 'gro/ /ji ltar
byas kyang snying po med/ /snying med skye dman rnams la gzigs/ /rgyug mo dpon mo'i

ngos 'dzin dang / /'khor mang mang po srol skyong dang / /khyim mtshes gnyen gyi kha srong 'di/ /zhum pa med par byas gyur kyang / /mgu ba med la 'khang pa mang / /snying med
skye dman rnams la gzigs/ /rang las skyes pa'i bu tsha yang / /ltogs skom brjed med bskyangs na yang / /rang mgo thon nas drin gshags byed/ /snying med skye dman rnams
la gzigs/ /gzhon pa'i dus su gang byas drag /drang por skyes pa'i lus ni sgur/ /lo zla mang po'i dmag gis bdas/ /sha khrag zad pa'i gnyer mas gang / /skra dkar lcags kyus
mgo bo btab/ /dbang po dngas ma mig kyang 'gribs/ /bya la 'jab pa'i 'gro lugs dang / /brtod phur 'don pa'i ldang lugs sogs/ /rgas pa'i lus 'di 'khos med la/ /tsha yug mang
po'i gnyer pa dang / /mi yong las kha'i bcol gtad rnams/ /lus kyis gang dgos byas gyur kyang / /dga' ba med khar gtam lab 'dzed/ /snying med skye dman rnams la gzigs/
/e ma snying med 'gro ba rnams/ /de 'dra'i tshe ring thub gyur kyang / /'di phyi gnyis ka med pa yis/ /ngan song gsog pa'i rgyu ru zad/ /gzhan ni nam 'chi cha med de/ /'chi
ba nyi rgas grib so 'dra/ /phar phar bros kyang tshur tshur sleb/ /skyes bu'i tshe srog ri gzar gyi/ /'bab chu bzhin du myur mgyogs 'gro/ /na ning yod pa da lo med/ /kha
sang yod pa da nang med/ /da nang yod pa da lta med/ /shi nas gar skye rang dbang med/ /ngan song sdug bsngal thar dus med/ /lha ru skyes kyang sdug bsngal ni/ /dmyal
ba las kyang sems sdug che/ /mi ru skyes kyang gsog 'jog dang / /yod pa zad

kyis dogs pa dang / /med pa btsal gyis mi lang ba/ /skye rga na 'chi'i sdug bsngal la/ /thar dus mi 'dug a tsa ma/ /thugs rjes gzigs shig dkon cog gsum/ /snying nas 'dud do
rnal 'byor pa/ /zhes len gyi 'dug pa la lan smra dgos dgongs pa la 'ja' yal ba ltar song / bsam blo zhig btang bas snying la bab pa'i chos kyi bskul bar 'dug bsam yi ger
bris pa'o/ /yang rang gi chos thob pa'i bla ma rnams la skye bo gzhan dag gis khrod nas 'ga' zhig la gnas tshul la brnyas pa'i skur pa cung zad 'debs pa na'ang bshad sbyang
gi sgo nas zlog pa'am/ de lta bu ma bde na thugs dam gyi ngang du bzhag nas 'dzin pa gtan ma byung ba mdzad/ phyag tu dngos po drag pa'i rigs gang byung yang / thog mar
rin po che kun mkhyen la 'bul/ der rjes rin po che tshar chen la 'bul/ bla ma brgyud pa ma chad cing / dbang bskur rjes gnang legs par thob/ bsnyen sgrub drag sngags kyang
thems par bzlas rtags kyang thob/ man ngag kyang bla ma dam pa'i thugs zin pa shes/ zhi rgyas dbang drag gang bsgrubs kyang las sla bsam pa la/ yongs 'dzin dam pas ma
zin pa rnams/ rjes gnang ming gtags pa'i tshig don cho ga lag len kyang thad la med/ bsnyen sgrub tshul bzhin lta ci smos/ sngags kyang thad du mi shes pa rnams dang yang
sngags dang sha'i ri bo tsam/ lang long mang po bcos nas rnga dung rol mo drag po sgrog /sems mi dran dgu dran sna tshogs byed/ bya khyi rnams la phan pa tsam ma gtogs
gzhan gang la'ang mi phan pa 'dug pas snang ba skyo/ 'di 'dra'i sngags pas ci la phan/ /mdo rgyud sangs rgyas bka' dang mthun/ /rgya bod mkhas pa'i gzhung lugs de/

/mkhas grub bla ma'i zhal las blangs/ /rnam dpyod shes ldan gra tshogs dbus/ /sgro 'dogs legs par bcad pa yis/ /rang gzhan grub mtha'i tshig don shes/ /kun dpyod ldan pa kun
la gces/ /de la dge bshes zer ba yin/ /gsang sngags tshad ldan rgyud sde yi/ /nang nas bshad pa dang mi 'gal/ /bla ma mtshan nyid ldan pa yi/ /zhal nas blangs pa'i 'khrul
med kyi/ /brgyud pa man ngag ldan pa la/ /gsang sngags pa ni de la zer/ /mtshan nyid gzhung lugs lta ci smos/ /rgyud sde'i dbye tsam mi shes par/ /rang lugs phra mo'i
'jog mtshams med/ /dka' bcu rab 'byams ming btags nas/ /dkor zas za zhing ham gtam lab/ /mi shes pa la khyad gsod byed/ /shes pa dag la brnyas bcos byed/ /rgyun du chos gos
rnam gsum la/ /'phongs sems skyes nas sgril te 'jog /mi nag mgron po byung ba'i tshe/ /mchor gos rnam gsum dag la byed/ /'di 'dra mthong tshe dgod re bro/ /la la bu dang
chung ma byas/ /chos gos lhung bzed gyon khyer nas/ /gding ba bting nas chos rdzu byed/ /rang gzhan gnyis ka cig car bslu/ /nyams myong thos pas kun nas dben/ /blun po
glang rgan 'dra ba dag /cha lugs mdzes mdzes dom ra can/ /zhabs rten skra bcad ser gzugs byas/ /de ma thag tu lus gnad byed/ snying rje'i stong skad nga ro sgrog /bla mar
ngo sprod zhu yo skad/ /bla mas ngo sprod yin zer nas/ /la la blo ro tshig skam shod/ /la las dpe cha bltas pa yi/ /don spyi rtog bcos tshig don shod/ /de la sgom blo cung
zad byas/ /rab la gnas pa cung zad skyes/

/de la nyams rtogs bzang por brtsi/ /bsgom 'phro bzhag nas grong yul rgyu/ /dngos po cung zad byung ba na/ /ser sna yi dwags las kyang che/ /mi 'dod cung zad byung ba na/ /de
lan thabs ni sna tshogs kyis/ /gnod pa gang 'khyol las la brtson/ /chang dang bud med mthong ba na/ /'dzum dang gtam gyis bsu ba byed/ /mkhar rje dbang thang de la bstod/
/de 'dra'i sgom chen dgod re bro/ /rtogs ldan bzang po nyams re dga'/ /de 'dra'i chos pa dag las ni/ /mi nag skye bo dga' ba 'dug /rtags tsam 'dzin pa'i ser gzugs kyis/
/sangs rgyas bstan la phan no zer/ /de 'dra dgos pa can la dgongs/ /'di 'dra'i sgom chen ci la phan/ /dang po 'khor ba'i nyes dmigs go /'jig rten bya ba cog gis bzhag
/chos kyi phyogs su lus srog gtong / /chog shes blo thag rbad kyis bcad/ /bla ma mkhas btsun bzang gsum bsten/ /ci gsung gus pas dang du len/ /gang yod dam pa de la 'bul/
/snyan brgyud gdams pa rgya chen zhus/ /thos pas phyi rgya chod pa byas/ /bla ma'i gdams pa gces spras byed/ /bar du bsgoms pas sems thag chod/ /chos brgyad bya ba ma lus
spangs/ /byang chub sems dpa' kun nas blangs/ /dam tshig sdom pa mig 'bras ltar/ /phra zhib la'ang 'dzem byas nas/ /tshe 'di'i bya ba kun dor te/ /gtso bor lam zab bla
ma dang / /rim gnyis zab mo rtse gcig sgom/ /rtag par zung 'jug ngang la gnas/ /rtogs pa yar ngo'i zla ltar 'phel/ /'phel kyang kheng dregs mi byed cing / /gzhan gyi chos
pa mthong ba na/ /dad pa dag snang yi rang sgom/ /'gro ba kun la bu ltar brtse/ /rjes su bsngo ba smon

lam dang / /dran pa yengs pa med pa dang / /bsod nams tshogs gsog dag la 'bad/ /de la bya bral bzang po zer/ /rang gzhan don ni 'grub par nges/ /zhes kyang smras so/ /yang
sgo yab kyi gdan sa sogs bzhag /thugs dam rtse gcig tu mdzad dgos dgongs pa la/ byams pa mdu grong pa zer ba'i grwa pa zhig yod pa la/ mkhar rtse nas sde pa 'jigs byed rgyal
pos/ /rin po che sku mtshams gnang rgyu yin 'dug pa des na nged kyi rdzong 'dir sku mtshams gnang na bzhugs sa 'gol po zhus chog pas bzhugs dgos gsungs pa la/ sde pa
'di nyid 'gyur ldog chung zhing brtan pa zhig 'dug /de skad gsung ba bka' drin che zhing / rjes su yi rang smon lam gyi 'brel pa zhu/ gzims khang spro zhing dben chod kyang
/ /gang gis kyang bsam gtan la gtser ba med pa'i sgo gsum dben pa la gnas pa la/ ri khrod cig rang gal che ba 'dug bsam/ de'i lan du dben pa la dga' ba 'di skad do/ /drug
pa rdo rje 'chang chen de/ /mi yi gzugs su sku sprul pa/ /mtshan yongs su grags pa'i tshar pa rje/ /dus deng nas byang chub ma thob par/ /mi kho bo'i gtsug gi rgyan du
bzhugs/ /bdag 'du 'dzi'i g.yeng ba kun spangs nas/ /chos brgyad kyi dri mas ma gos par/ /dben pa'i ri khrod dam pa ru/ /gnas par byin gyis rlob tu gsol/ /mi 'gyur rdo rje
brag ri'i steng / /dgra las rnam rgyal rdo rje'i rdzong / /khang bzang lta bas chog mi shes/ /longs spyod rnam thos bu dang mtshungs/ /de 'dra'i mkhar rtse'i yang rdzong
du/ /bsdad na rang skyid mi yis smon/ /zas gos longs spyod lhun grub kyang / /rnal 'byor bsam gtan bsgom pa'i gnas/ /rgyal ba

gong mas byin gyis brlabs/ /nyin mo skye bo'i rgyu 'grul med/ /mtshan mo dgra yi gtser bas dben/ /chu shing mthun rkyen 'dzom pa'i sa/ /thag ring bas mtha'i sman ljongs ngos/
/nags tshal 'thug pos ra bar bres/ /ljon shing rgyas pa'i smin legs ma/ /sngo ljang 'dab ma'i gos kyis klubs/ /me tog rgyas pa'i 'dzum dkar rgod/ /'bru yi dga' ston ci
yang 'gyed/ /ku mud bzhad pa'i do ra na/ /sbrang rtsi'i ro mngar myangs pa yis/ /dri za'i rgyud mangs dang mtshungs pa'i/ /glu dbyangs sgring sgring 'tsher ba yis/ /rna
dbang tshim pa'i rkang drug lding / /spu sdug gos gyon shug sgra can/ /'jol sgeg rma bya tsa ko ra/ /nags kyi mdzes ma'i tshogs rnams kun/ /phan tshun 'phur lding g.yo zhing
rtse/ /lha bya gong mo skad snyan bsgyur/ /chu shel 'bab 'dra'i chu bo'i rgyun/ /lhung lhung snyan sgrog dal gyis 'bab/ /khor yug gangs ri'i ra bas bskor/ /steng phyogs
baiDUr sngon po'i lam/ /chu 'dzin dkar po'i ba dan brkyangs/ /na bun gsar pa'i cod pan 'khrigs/ /sa gzhi mar gad byugs pa 'dra/ /de 'dra'i sngo ljang gsar pa'i seb/ /utpal
mig can ri dwags rnams/ /bag phegs dal rgyu dga' bas rtse/ /bya yis rnal 'byor gnyid las slong / /nags kyi gar mkhan rtsed 'jo yis/ /rnal 'byor skyo ba sangs par byed/
/e ma de 'dra'i gnas mchog tu/ /rang byung brag phug bzang po'am/ /yid 'ongs rdo leb brtsigs pa'i khang / /ljon shing dra ba'i bsil grib la/ /'jam 'bol sgrub sla'i rtswa
yi gdan/ /de steng rnam snang 'khor lo yis/ /'dug stangs rdo rje'i lus 'di ni/ /g.yo med drang por rab bcings nas/ /ngag 'khyal ca co

sgra rgyun bcad/ /mchu sgros g.yo med lha sku bzhin/ /mi rtag 'chi bas rab bskul nas/ /yud tsam sdod pa'i long med par/ /ma gyur 'gro ba'i khur khyer nas/ /bdag ni bla med
byang chub sgrub/ /rgyud sde kun gyi yang snying mchog /rgya bod mkhas grub bgrod pa'i lam/ /rtsod pa kun dang bral ba'i mchog /birWa'i thugs bcud lam 'bras dang / /mar pa'i
thugs bcud snyan brgyud che/ /zab chos ni gu chos drug bcas/ /dam chos sdug bsngal zhi byed de/ /'di bzhi rnal 'byor nyams len yin/ /khyad par gsung ngag lam 'bras 'di/
/bstan pa lus rdzogs gdams pa yin/ /lam gyi snying po bla ma'i lam/ /skyabs gnas kun 'dus bla ma rje/ /'gran zla kun dang bral ba de/ /rje btsun tshar pa chen po yin/
/gdan gsum tshang ba'i he ru ka /mgon de'i zhabs pad gtsug gis bsten/ /lus srog longs spyod ma lus pa/ /cig car phul nas dad pa yi/ /nyin mtshan kun tu gsol ba 'debs/ /dbang
bzhi'i chu bos sgrib sbyangs te/ /gdod ma'i lhan skyes bla ma de/ /rjen par mthong ba a la la/ /rang ngo shes pa ngo mtshar che/ /bla ma sangs rgyas dngos dang mjal/
/bla ma sangs rgyas bsgrub ma dgos/ /snyan brgyud dmar 'khrid nyams 'khrid thob/ /the tshom dogs gcod bya mi dgos/ /thob thob dam chos mang na yang / /mgo gzhug tshang ba
re re tsam/ /lus med bum pa gang byor thob/ /dga' yo skyid do 'dir bzhugs rnams/ /bkra shis dga' ston mnga' gsol lo/ /bla ma bzang po'i bkra shis shog /brgyud pa bzhi yis
bkra shis shog /sa skya mar mi ni

gu khyung/ /dam pa rgya gar bkra shis shog /bkra shis mi 'gyur brtan par shog /yi dam bzang po'i bkra shis shog /kye rdor bde mchog bkra shis shog /chos skyong bzang po'i bkra
shis shog /ma hA kA la rnam bzhi dang / /rnam thos sras kyi bkra shis shog /ces pa 'di dpal ldan bla ma dam pa bsod nams rgyal mtshan gyis bzhugs pa'i gnas snye thang
chos rdzong gi gzims chung du mgur du blangs pa/ dben pa la dga' ba'i gtam/ snying gi skyo ba bsangs pa zhes bya ba'o// // ! rang la lcag 'debs su nyan pa'i chen khang par
sbyar ba/ rje sangs rgyas kun dngos rdo rje 'chang / /pha sprul pa'i rgyal po tshar pa rje/ /yid zol zog med pa'i dad sems kyis/ /bu snying nas 'dud do thugs rjes skyongs/
/sngar phan chad 'khor ba 'dir 'khyams te/ /lus ngan gyi gzugs phung grangs med blangs/ /sdug bsngal la ma myong med pa 'di/ /sems nyid tha mal gyi rnam rtog kho/ /rgya
'byams su song bas lan pa yin/ /da dung gtan 'khyams byed 'dod na/ /gdams ngag la zhus lo thob lo dang / /dge sbyor la byas so'i khral 'dis chog /a tsa ma snying gi rul
ba la/ /'jig rten gyi snang tshul 'di mthong ba na/ /gang la bltas kyang skyo ba rang skyes/ /gang la bsams kyang sdug bsngal rang gi rgyu/ /da mi khyod la snying gcig
yod pa yis/ /snying dag pas sangs rgyas thob 'dod na/ /snying khong dkyil nas dkon mchog la/ /blo dang 'gre nges kyi skyabs 'gro dang / /mkha' mnyam sems can snying bcug
pa'i/ /smon 'jug gi sems bskyed legs par gyis/ /skyabs gnas kun 'dus pa'i bla ma de/ /mngon sum lta bur gsal btab ste/ /bdag tu bzung ba'i dngos po nas/ /lus

kyi bar gyi zhen chags rnams/ /ltos pa med par lings kyis phul/ /bdag gir mdzad de mnyes par bsam/ /snang ba 'di rang sems yin pa'i phyir/ /don la'ang de ga yin lags mod/ /pha
rdo rje 'chang chen bla ma la/ /slar yang khral 'jal ma yin pa'i/ /gsol ba snying gi dkyil nas btab/ /don gyi dbang bzhi legs par zhus/ /so so'i skabs su nges shes bskyed/
/chos rnams rang gi sems nyid yin/ /de nyid gsal stong zung 'jug dang / /brjod bral phyag rgya chen por bcad/ /de ltar thun bzhi'i sgo nas ni/ /ma yengs nyams su blangs
byas nas/ /mi lus thob pa don can 'gyur/ /drin can pha ma'i drin kyang 'khor/ /mtshan ldan bla ma'i dgongs pa rdzogs/ /don 'di rtse gcig nyams su len par shog /rtse
gcig tu nyams su len pa'i dus/ /phyi nang gi bar chad byung ba na/ /dpal mgon po rnam gnyis la sogs pa'i/ /mkha' 'gro chos skyong gis bar chad srungs/ /dmar po skor gsum
la sogs pa'i/ /nor lha rnams kyis mthun rkyen sgrubs/ /slob bshad snyan brgyud kyi bstan pa 'di/ /gangs can gyi ljongs kun khyab par shog /'gro kun rnams smin grol byed par
shog /ces pa 'di nyid chung chung nas yun rings 'grogs shing rang 'dod skyo ngal med pa'i bu/ dbon po blo gsal tshe dbang srad phyogs la zhag 'ga' song bas cung zad skyo
ba'i snang ba shar bas rkyen byas/ /da nam 'chi cha med/ shi ba'i tshe chos min pa nor longs spyod dbon po dang grogs po blo la gcags pa'i g.yog /pha ma bza' grogs gang
gis kyang mi phan/ rang la nor sna gcig /gnyen mi gcig dang 'grogs dbang

'khyer dbang med pa rang nyid gcig pu mar gyi dkyil nas spu bton pa ltar 'gro dgos/ de tsam yin na'ang drag ste/ ngan song gsum gyi sdug bsngal yun ring la dos drag pa myong
na bcug byed/ da lta cung zad lus la na tsha ngos drag pa tsam byung ba'i rkyen mi theg na/ dmyal ba kha 'thor ba'i sdug bsngal tsam la yang / mi gcig gi lus la mi lnga
brgyas mdud thung lnga brgya drag tu btab pa'i sdug bsngal gyi char yang mi phod par mdo rgyud las gsungs 'dug na/ chos rnam par dag pa mi byed pa'i don mi 'dug bsams rang
la lcag 'debs su dpal ldan bla ma dam pa sogs dam pa mang pos zhabs kyis bcags pa'i gnas nyan du rang gi bsam gtan khang par blangs pa'o/ /yang sgo yab kyi gdan sa mdzad
pa'i dus shig /da sgo yab kyang bzhag gong gi gnas de lta bur thugs dam byed dgos bsam pa la/ tshes bcu'i tho rangs rin po che tshar chen dang mjal/ spyan nan che ba zhig
gzigs nas/ nged rang la slob ma a re mang yod kyang / chos rje'i drung gis dam tshig dang sdom pa la gnas shing byang chub kyi sems dang ldan pas/ bla ma dang bstan pa
la bsams brtson 'grus drag pos skyo ngal spangs nas gzhan don byed dgos pa yin/ da lta bshad sgrub kyi bstan pa'i rjes su 'jug pa yod tsam gyi dus 'dir 'chad nyan thos
bsam byas na phan yon gzhan las che ba yin/ gzhan don mi yong ba zhig yin na sgrub pa kho na byed pa khe mod/ de 'dra ni ma yin/ yang 'di yin gyi mdzub mo 'dzugs rgyu med
pa'i dpe nyog mang po bltas pa'i 'chad nyan la snying po ci yang med/ bla ma gong ma tshad ldan gyi dgongs pa dang mthun

zhing / rang gi bla ma tshad ldan gyi zhal nas brgyud pa'i chos thos bsam sgom gsum gyi sgro 'dogs bcad pa'i nges nges des rang gzhan la phan thogs pa yin/ zhes gsung gi 'dug
pas de 'phral bris pa yin/ yang skabs shig dpon slob la gsol ja dkon pa zhig byung ba la/ rje btsun rigs byed ma sku mdog cung zad smug mdangs yod tsam gyi rnam par byung
ste ja khug la gzigs pa zhig byas yal song / ja khug gi ja de nas re zhig gi bar la ga tsam spyad kyang ma zad/ de nas bzung ste ja 'bol ba'i ngang la song / 'dod pa'i
longs spyod lan tshwa'i chur gzigs kyang / /tshogs gnyis rdzogs pa'i 'bras bu mi bslu bas/ /rje btsun bla ma rdo rje 'chang dngos la/ /'dod pa'i longs spyod rje btsun dbang
mos bsgrubs/ /gsang chen bdag por dbang bskur slad/ /DA ki'i lag sor padmo'i rtser/ /zag med sbrang rtsi'i mchod yon gyis/ /khyod thugs bung ba myos par byas/ /de la
dbugs 'byin rigs byed dga' ma'ang / /dngos grub mtshan ma ster ba'i 'dzum zhal ni/ /snying gi padmo g.yo ba'i nags klung ltar/ /yid kyi brtan pa 'phrog pa'i lang tshor sprul/
/yang rje 'di nyid dpon slob rags bsdus pa zhig chos grwa chen po dpal ldan sa skyar phebs/ lha khang rnams zhib par mjal/ brtan bzhugs dang / bstan pa dar zhing rgyas
pa dang / sems can rnams bde zhing skyid pa dang / myur du sangs rgyas kyi go 'phang thob pa'i smon lam rgya chen po mdzad pa dang / pu tra la sger gyi rje btsun gong
ma rnams kyis ji ltar bka' bsgos pa bzhin zhes ched du mdzad pas/ snyan dar kha gang 'dzags

byung ba/ 'di khur na dngos sred du 'gro dgongs bzhag pas/ dkon gnyer rnams kyis phyag tu phul nas snga sor yang bstan 'dzin rnams la 'di bzhin yong gi yod snoms zer/ rten
'brel legs dgongs bsnams/ yang skabs shig srad kyi dgon pa bde chen pho brang na yod dus/ skya btsun 'ga' re'i chos mi dran pa'i spyod 'gros dang / 'khor ba'i sdug bsngal
dang / rang gi dpon pos pha spun rnams nyes med la bsad/ nor phrogs/ yul 'khyar ba sogs sdug bsngal sbyod spyod gal ba rnams dran/ chos min pa gang la'ang snying po mi 'dug
bsams nas rang gi slob ma la 'di skad smras so/ /rje sangs rgyas kun dngos rdo rje 'chang / /pha sprul pa'i rgyal po tshar pa rje/ /yid zol zog med pa'i dad sems kyis/
/bu snying nas 'dud do thugs rjes skyongs/ /khyab bdag 'khor lo'i dbang phyug rdo rje 'chang / /gnyis med shes rab ma dang rnam rol ba'i/ /bde chen ye shes gar mdzad he
ru ka /dpal ldan khrag 'thung blo gsal dbang por 'dud/ /dal 'byor ldan pa'i chos kyi rgya mtsho la/ /mi rtag dam chos bskul ma 'di skad smra/ /rna ba'i dbang po gtod la
lan brgyar nyon/ /dal 'byor 'di ni shin tu rnyen par dka'/ /rnyed pa'i dus 'dir chos la ma 'bad na/ yun ring sdod pa'i gdengs med 'chi bas sleb/ /tshe 'dir thong dka'i dngos
po lta ci smos/ /rang gi lus kyang rdza chag bzhin du 'bor/ /sngon byung srid pa'i sha tshugs rang sems de/ /thar med dmyal sogs sdug bsngal myong dus su/ /sus kyang
phan pa med do chos la 'bungs/ /chos kyang bla ma brgyud pa dang ldan zhing / /'khrul med gdams pa go rim ma nor

ba/ /drod rtags sngon gyur tshad ldan bla mar zhus/ /gcig pur dben ba'i ri la sgom yun srings/ /de ltar bgyis dang don chen 'grub par nges/ /zhes pa rang gi slob ma snying
dang 'dra ba dpal ldan srad gzhung pa chos rgyal mtsho la smras pa dge /yang srad kyi dgon pa bde chen pho brang na rang gi tsha bo rnam rgyal ba dang / skal ldan 'ga' zhig
la/ gshed dmar spros med kyi 'khrid rgyas pa zhig byas pa'i dus/ dpal gshin rje gshed dmar po sku shin tu che zhing yan lag rags pa/ 'od zer du ma 'phro ba zhig gi phyag
g.yon na thod pa shin tu dkar ba/ 'od zer 'phro ba zhig 'dug pa nas/ bdud rtsi kha dog dkar la dmar ba'i mdangs chags pa zhig byin byung ba 'thungs pas/ ro brgya dang
ldan pa la cung skyur ba shas che tsam 'dug pas/ de nas bzung rgyun ring po'i bar ting 'dzin 'ba' zhig la 'gro ba byung ste/ 'di skad do/ /gnyis snang rtog pa'i rang 'tshang
dbyings su rig /rig stong brjod med dga' bas thugs rgyud gang / /gang shar dag pa'i dkyil 'khor 'khor lo snang / /snang srid phyag rgya chen po'i rol par shar/ /zhes
so/ /yang rje 'di nyid srad kyi dgon pa padma chos sdings su phebs dus su/ der snga mo dus 'khor la mkhas shing sbyor drug gi grub thob rin po che bu sgo ba zhu ba'i bla
ma shin tu bzang ba zhig tu sku skye ba bzhes pa thugs dran te/ bu sgo ba yod pa'i bzhugs yul de na gzhan su la yang rgyus med pa la/ rje 'di nyid kyi gsung nas 'di na rdo
byin rlabs che ba zhig yod gsung / rdo smug po a rang byon yod pa zhig ston pa gnang / dgon pa de chu bzang srad brag dmar bas zhabs tog phun

sum tshogs pa bsgrubs te bzhugs pas/ gnyer chen phra ma bas nya mgo gnon mi btang ste/ dmag byed pa'i rtsis byas par/ der bzhugs ma bde bar thog mar rin po che tshar chen gyi
drung du phebs/ der rjes e waM chos ldan du phebs te/ 'di skad do/ /namaHratna gu ra we/ khrag 'thung nag po srin po'i gzugs/ /ma hA kA la tshar pa rje/ /mthu stobs drag
po'i shugs dang ldan/ /dgra bgegs tshar gcod gang der 'dud/ /bas mtha'i snyoms chung mai tri nga / /tshe 'di'i che thabs kun dor nas/ /dben pa'i nag tshal nyams dga' bar/
pha rgod tshar pa chos rje la/ /gsol ba snying gi dkyil nas btab/ /rtse gcig bsam gtan sgom 'dod kyang / /bsgral ba'i zhing rnams tshang ba yi/ /phra ma ba zer sdig can
'dis/ /nyes med pha spun dmar gsod byas/ /lhag rnams dbyug pas sran gtor ltar/ /cha med yul la 'khyar dgos byung / /de tsam yin na'ang bsran bzod byas/ /rje btsun bka'
rgya dam pa nas/ /drag po'i las sbyor gtan ma byas/ /sngon gyi las su legs par bsam/ /bya bral ngas dma' ba'i sems bzung nas/ /dpal 'bras yul rdzong dkar chos grar bsdad/
/kun mkhyen pa'i dbang po 'bum rams pas/ /thugs brtse ba chen pos rjes bskyangs te/ /khong rin cen spungs pa'i sde pa la/ /rnal 'byor gyi 'tsho brgyags nan gyis zhus/ /'chag
med kyi 'tsho brgyags gang dgos gnang / /de yang dam nyams sdig can 'dis/ /'tsho brgyags la them bu gcod gcod byas/ /mi ngas kyang gtsang gi phyogs la phyin/ /srad
brag dmar ba zer ba'i nye tshan gyi/ /dgon pa zhig 'dug pa kho bo la byin/ /mi ngas kyang

lo shas de ru bsdad/ /sdig can gyi dgra bo ma rungs 'dis/ /de ru yang bar chad sna tshogs byas/ /khyad par dpal sdings kyi dgon pa ru/ /dge sbyor gang 'phel gyi mtshams bcad
de/ /mkha' mnyams sems can thams cad kyi/ /don du byang chub sems bskyed nas/ /rim gnyis kyi ting 'dzin zab mo dang / /khyad par lam zab bla ma yi/ /rnal 'byor rtse gcig
sgom dus su/ /gdug can gyi ma rungs dgra bo 'dis/ /kho rang blo ngan pas rgyud dkrugs nas/ /rang gi sngar byas kyi bya ba dran/ /ming yang bla ma bzang ba dang / /khyad
par tshar chen rdo rje 'chang / /mthu stobs kyi nus pa che ba nas/ /rje de yi snyan brgyud gdams pa rnams/ /mi nga la gnang ba shes pa nas/ /kho la mngon spyod drag po yi/
/las sbyor byed kyin yod bsams nas/ /gnas de ru nya mgo gnon mi btang / /gnas e waM chos ldan gyi khri thog na/ /snyigs dus kyi rgyal ba gnyis pa yis/ /rje rdo rje 'chang
chen gyi dbon chen pa/ /mkhas btsun gyi bla ma sangs rgyas kyi mtshan/ /'jigs med kyi seng ge de na bzhugs/ /rje btsun ngor chen sangs rgyas seng ge bas gsan/ /lo rgyus
rnams zhib par brtse ba chen pos gnang / /bdag gis kyang nus gang thon byed pa'i bab thob yod kyang / gnod pa ci yang ma byas pha spun de tsam med pa byas rjes/ rang gi
sngon las su bsams snyoms chung byas pa la/ 'di tsam rang byed pa bsams te/ 'dar du tshar chen rdo rje 'chang chen po'i drung du phyin/ byung lugs kyi rgyu mtshan rnams
zhus pas thugs shin tu khros/ zhal mdangs dmar por 'gyur/ da 'di 'dra rang byed rgyu yin pa na/ yang na mnyam gzhag las ma g.yos pa'i thugs dam rtse

gcig tu byed pa dgos/ yang na 'phreng ba gnyis gsum gyi mig bol ba'i drag sngags kyi nus pa thon pa dgos/ sngar phan chad bka' rgya gdams pa yin/ da ni bka' rgya mi 'grol ka
med yin 'dug gsung / e waM chos ldan du song / de ru mngon spyod kyi las rtsoms shig gsung / ngas kyang g.yag gu dang byang tshwa'i dpe byed bsam sdug thug /las sbyor byas
pas zla ba phyed la rtags mtshan rdzogs te/ kho lo ru ma 'gor ba nged tshol ji ltar byung ba bzhin kho rang gi thog tu byung / bla ma dang chos skyong la gtang rag btang
/ /snyan brgyud gsum pa'i nges shes skyes/ /kho la yang snying rje drag po dpag med skyes/ /mngon du chos dbyings kyi ngang du bsres pa dang / /da lan yang bsngo ba smon
lam gyi rgyas gdab byas/ /bla ma dam pa'i thugs dang bsres nas bzhag /kho rang yang skal bar ldan no snyam/ /las nag rnam smin dkar ro snyam/ /sangs rgyas kyi go 'phang
thob bo snyam/ /de gal te ma thob bar du yang / /skye ba nas tshe rabs thams cad du/ /kho bos rjes su 'dzin no snyam/ /mi nga rang ngan kyang bla ma bzang / /yang rje
btsun dam pa 'di nyid 'phan yul lhun grub sdings na/ nang so'i sku rim gtor zlog cig gnang ba'i dus nub gcig pu tra byung nas mthu ba nas khye'u gzhon nu zhig gi mgo mig
hrig hrig byed pa zhig 'dug nas/ 'di yang kho'i yin zer nas skyur song bas/ khrag zhal ba'i kha na mar nar ra ra 'dzag gin 'dug /de'i rjes su zhag grangs brtsis pas/ zhag
bdun nas khong tsho'i bu gzhon nu zhig shi 'dug /rjes su chos skyong la 'phrin las ma bcol kyang bla ma dang / gdams

ngag dang / chos skyong la yid ches na yong gi 'dug /yang nga la gnod sems gtan med kyang rjes su khong tsho'i zhal ngo zhig skyid shong du byung bar/ sde pa rin po che'i gsung
nas khong la gang gis kyang skyon med 'di la phyag dbang dang bka' bsgo gnang na e yong gsung / de'i dus khong gzhon nu yin skyon med byas byin rlabs dang bka' bsgo
gnyis ga byas pas/ kho la de dgongs dong ring po zhig nas thon pa'i rmi lam byung zer/ gang ltar rjes su yang skyon yin pa 'dra/ skyid shod kyi dpon rigs rta pa zhal ngo
rnams kyis gong bzhin kho rang bsad/ nor dang sa cha rnams phrogs te lhag rnams don 'gro dgos byung song / las sbyor yin nges 'di ga ma gtogs gzhan su la yang gnang ba med/
mdor na bdag rnams kyis ni mchog thun mong gi dngos grub gang bsgrubs kyang / 'bad rtsol drag pos sgor mor bsgrubs pa bas/ rje btsun 'dis zhag gcig bsgrubs pa'ang rtags
bzang ba 'dug lags/ de la 'di skad do/ /skye bo dman dang dam pa'i khyad par ni/ rgya mtsho ba lang rmig rjes chu bzhin du/ /dam pa 'di dang bdag sogs gang zag mtshungs/
/bdag sogs rnams kyang khyed bzhin 'grub par shog /ces dang / rdo rje 'chang dbang rje btsun khyod kyi bka'/ /dam can rgya mtsho 'khor dang bcas rnams kyis/ ma bsgos par
yang 'phrin las kun sgrub cing / /mdzad pas thub bstan rgyas mdzad de la 'dud/ /yang brag dmar du gtor bzlog cig mdzad pas/ dgun sa 'khyags pa'i shin tu grang ba la gtor
ma sa la phyed tsam thim pa dang / tsheg sgra shin tu che

ba zhig byung ste/ der yod ba'i mi rnams 'jigs te ha las pa/ ring por ma lon par bstan bshig cig yod pa de myur du shi /de nas tshar chen rdo rje 'chang chen po de nyid mjal
ba la phebs/ rang la yod pa'i zang zing gi dngos po rnams kyang phul/ bka' chos 'dra yang zhus/ rje'i zhal nas nga la yang dgra 'dra yod pas 'dul dgos pa yod gsung / nga
na so rgas pas mi yong 'dug pas nga'i dgra khyed slob ma rnams kyis 'dul dgos gsung / a cang dgra tshan che shos 'khor bar skyur mkhan dug lnga yin pas 'di 'dul ba yin
mod gsung / yang dug lnga med pa byas na ye shes lnga'i rgyu mi yong 'dug pas/ de yang mi yong 'dug gsung / bdag la da chos rje'i drung dbus phyogs la byon/ dbus su dgon
pa che chung gang byung kyang zhal bdag mdzod gsung / dam tshig dril bu yang 'di khrol ba re mdzod/ gdul bya mang po yong/ sun pa tsam yod gsung ste rjes su ji ltar gsung
ba bzhin byung / rmi lam la tshar chen rdo rje 'chang chen po de nyid na bza' sogs shin tu bzang ba dang / sku la 'od 'phro ba dang bcas phyogs shig la thegs song ba dang
/ rje'i drung la ltos pa thams cad kyang ngas rjes su 'dzin no gsung / spyan cer ba zhig gzigs pa rmi/ de nas ring por ma lon par pha bla ma rdo rje 'chang chen po de nyid
dgongs pa chos kyi dbyings su thim zer ba'i skad cha byung bar/ yud cig 'di bya dang 'di byed med pa'i ngang la 'di rmi lam yin las che bsam pa dang / de las sad de kye
ma kyi hud shin tu 'jigs su rung ba'i 'khor ba'i rgya mtsho las sgrol bar byed pa'i ded dpon chen po lan cig rnyed pa de nyid rmi lam sgyu ma bzhin du

yal nas thal/ da mgon med pa'i bdag sogs 'gro ba rnams ji ltar byed bsams pa dang / mig mchi mas gang / sems la bzod glags med pa'i sdug bsngal dpag tu med pa byung / slar
bsam blo la/ sngon yang dag par rdzogs pa'i sangs rgyas nas bzung / bla ma gong ma tshang mas mya ngan las 'da' ba'i tshul bstan/ khong rnams dang bde ba nas bde ba'i zhing
du gshegs pas kham che/ snyan brgyud kyi gdams pa rnams ni thob/ rang re chos gsha' ma zhig byed dgos/ da dung gnas gsar nas rje drung rin po che lta bu yang bzhugs bsam
pa dang / 'jig rten phyogs nas nged rang tsho'i byung tshul kyang dran/ sngon nas bsams pa'i gnas de lta bu zhig tu thugs dam byed pa las gzhan thabs med bsams pa shar/
der nged rje drung thams cad mkhyen pa mkhyen brtse'i dbang phyug dang bcas gdung mjal bar phebs/ gdung shing sgam nang na gdan drangs tshar 'dug /nged dpon slob dngos
su gdung mjal ma thub/ thugs nyam thag par gyur pa la slar 'dar nas sde pa dang / gnas gsar nas kyis thugs khur bzhes/ dpon slob rang la yang kham che ba yod pa dang / nged
rang rnams kyis kyang rgyu dngos gang yod phul te/ dgongs pa rdzogs thabs rgya che bar grub par mdzad/ ngor chen rdo rje 'chang chen po'i rus kyi dbon po sangs rgyas seng
ge pa nA landa'i gdan sar phebs pa'i phyag phyi byas nas dbus phyogs phebs/ rdo rje 'chang tshar pa chen po'i bka' bzhin dbus su dgon pa byung ba rnams bdag byas/ nA
lendar dbang rjes gnang sogs kyis khams pa rnams dang / der 'dus pa'i grwa rigs

rnams la chos kyis phan gang thogs byas/ a li chos rje la chos shin tu mang bar gnang / bran bdud kyi rjes gnang mdzad dus/ bran bdud der 'dug pa gsol dpon gyis spre'ur mthong
/ ni gu'i chos btsugs pas dgun dgu 'dren pa'i skabs yin pa dang / nA lendra shin tu grang ba nas/ rgyud sde lnga'i sta gon gyi dgongs gtor ma dang bum pa 'gril ba sogs
gang byas kyang 'khyags te/ grwa pa rnams da lam grang ngad ches pas 'o brgyal zhing dbang bka' rnams kyang mangs pas gnang mi thub pa 'dra zhu ba la/ rje nyid kyi gsung
nas skyon med sang nas de tsam mi yong gsungs pas/ sang de nas drod phebs te sngar 'khyags yod pa rnams kyang zhu/ nang du gtor ma 'khyags pa lta ci/ sngar gyi dkar rgyan
rnams kyang zhu/ bum pa 'khyags pa'i grabs kyang med pa dang / grwa pa thams cad kyang thun mong ma yin pa'i dad pa thob/ khams tshan thug la khang byung ba rnams la yang
sde 'khrug gi nyes pa cung zad gsungs pas kyang bka' las mi 'da' bar shin tu gus par gyur cing / de lta bu'i gshis kyis grwa pa rnams kyis nan ches pas mgon po'i chos
skor yang mang po gnang dgos byung / bstan pa dang sems can la phan du re nas chos kyang mang po bshad/ nga bzang du lhun grub sdings nas nang sos sku chas ci dgos phul
te/ dang po'i rin po che tshar chen gyi gzims khang du sku mtshams dam po mdzad de bzhugs pas/ gur mgon lha brgyad sku 'od kyi rang bzhin can du gzigs/ gur mgon lha brgyad
sku yi snang brnyan ni/ /'od zer khrod na 'dzum mdangs lam mer bzhugs/ /bar chad g.yul las rnam

par rgyal gyur te/ /grub pa mchog brnyes rje btsun khyod phyag 'tshal/ /gzhan yang yi dam chos skyong mang po zhal gzigs yod 'dug ste/ rje btsun 'di nyid gsang ba kho na mdzad
pas ma nges lags/ yang skabs shig stag lung ban dpon pas/ mi ngan pa 'ga' zhig gi phrag dog byas pa'i mi snyan pa sna tshogs brjod pa thugs kyis ma bzod par/ 'di la zha
rog bzhugs na mi yong ba 'dug gsung ba'i zhu yig rten sogs phul bar/ lan du gsung gi glegs bu gsol ja bzang ba'i rten dang bcas pa phebs pa bka' drin che/ de la 'di skad
lo/ /bzang 'dod ltogs 'dod kyi spre'us/ nyon mongs phrag dog gi mi gtsang bas/ bsam bzang chos mthun gyi ljon shing la gtor bas byings spre'u rang la log ste/ ma rig pa'i
phyogs rtogs rnams mi gtsang ba'i 'dam du tshud pa'i sdug bsngal ngan 'gro'i g.yang du lhungs te/ skye ba lnga brgyar gnas pa dus thams cad du sdug bsngal gyi ca co sgrog
pa sogs kyi nyes pa mthong bas/ snying rje bcos ma ma yin pa skyes pa'i ngang du mchis/ bdag la brten nas gzhan sdig med pa zhig rje btsun bla ma dam pa mkhyen snyam
pa'i ngang nas 'di skad do/ /a ho bstan pa'i bdag po sa skya pa'i/ /bla med gdams pa'i rgya mtsho chen po la/ /dbang sgyur man ngag nor bu'i cod pan can/ /blo gsal rgya
mtsho'i bka' drin chen po las/ /byung ba'i nor 'dzin rigs sngags 'chang ba nga / /las 'bras rgyab skyur bya ba'i dug mtshon las/ /rmi lam yul du 'char ba'ang ga la srid/
/rgyud dang bla ma'i man ngag mngon spyod kyi/ /lha yi dbang po dag kyang sgrol nus na/ /lus can

gzhan la lta ci smos ma dgos/ /'on kyang zhing lnga tshang ba ma yin pa'i/ /mngon spyod bcas na sangs rgyas bka' dang 'gal/ /des na kho bos las 'bras blang dor gyis/ /mngon
spyod brtsams na nyes dmigs yod pa shes/ /des na de 'dra'i yul kyang ma lags so/ /ding sang snying rje bsgom pa'i rnal 'byor la/ /rtse gcig nyams len byed pa kho nar bas/
/zhes gsungs te/ khye dang rgyal kha gzhan la gtong / gyong dang bug kha rang gi len pa'i nyams len mdzad/ yang skabs shig /dad nor phun sum tshogs pa yod pa'i yon bdag
a'o lha zer ba zhig mdo nas yar lam la yong dus/ lam bar la dgra chen po zhig yod pa/ khong yon bdag shin du dad pa zhig yod pa nas/ rje 'di nyid kyi mnal lam la gsal bar
dgongs te/ a'o grags pa sogs khong gi gzhis na yod pa rnams la/ nged rang gi ja pa dpon g.yog rnams la dgra yong ba yod pas/ sku rim bzang po byed dgos gsungs pas/ dad
nor 'byor ldan yod pa'i nyal po spyi dkar du rje dpon slob spyan drangs/ dpon slob kyi chos skyong la 'phrin bcol drag po mdzad pas/ nub cig yon bdag rang gi rmi lam du rje
nyid cung zad bka' skyon pa'i rnam pas khyod rang nga la nyan na 'di gon gsung / khrab gcig gnang ba gon par rmis/ de'i sang nyin khong rnams la sog po'i dgra 'jigs pa
byung ste/ yon bdag gi rta gcig po ma gtogs/ gzhan ja pa de skor gyi khal ma tshang ma shor/ yon bdag gis rta zhon nas rjes su bsnyegs pas/ lus la mda' du ma phog kyang
skyon par ma byung ba nas/ rjes

su khong brgyud pa dang bcas pa yon bdag dad thob du phun sum tshogs par gyur/ gdengs tshan yid ches dang ldan pa'i mgur ma bzhugs/ /dag yul snang gi dad ldan gyi yon bdag
g.yang ngos pa zhes pa sngar 'dris cher med kyang / nyal po nas dpon slob rnams kyis khungs bstan nan cher yong dgos zer phyin/ khong pa tshang ma nad rims thu ba zhig gis
gtser 'dug pas/ phyag g.yog btsun chung zhig gis lhun grub sdings su phyin pas/ nang sos thugs brtse ba'i zhal ta 'dra mdzad/ dang po bla ma zhig nad rims yod sar mdzo
'bul zer gdan drangs/ mdzol bed spyod med par bla ma rang nad rims des grongs/ de 'dra yong / da yun ring ma bzhugs zhu yi 'dug zhus/ de skad zhus pas spyir de skad gsung
ba bden mod kyang / nged rang nor yong bsam pa'i 'dun pa yang med/ mi la phan snyam phyin pa yin/ khyad par pha bla ma tshar pa chen po'i bka' drin la de'i nad sogs la 'jigs
pa med bsam/ gdengs tshad dang ldan pa'i mgur blangs pa/ gangs can mkhas grub gtsug gi rgyan/ /bstan pa'i mnga' bdag sa skya pa'i/ /snyan brgyud gdams pa 'dzin pa la/
/zla med kyi rje btsun tshar la 'dud/ /shar gangs dkar gyi zur phud la/ /seng ge dkar mo mchong zhig rgyug /gangs bu yug 'tshub ma che na yang / /seng chen bu yug gis 'tshub
mi srid/ /gangs dkar du skyes pa'i yon tan yin/ /seng chen ma gtogs gcan gzan tshogs/ /gnas de ru phyin na snying rab 'gas/ /des na bag yod kyi zon grims gces/ /nub
brag dmar mthon po'i g.yang sa la/ /bya rgod po'i tshogs rnams lding zhing gnas/ /brag dmar de g.yang sa che na yang /

/bya rgyal kho brag la lhung mi srid/ /de gshog sgro rgyas pa'i yon tan yin/ /bya rgyal ma gtogs bya phran gyi tshogs/ /gnas de ru phyin na snying rtsa 'dar/ /des na bag yod
kyi zon grims gces/ /lho mon pa'i yul gyi nags khrod na/ /rgya stag khra bo mchong zhing rgyug /nags rtsa ba 'thug cing 'tshub na yang / /rgya stag kho nags kyis 'thums
mi srid/ /de dpa' rtsal 'dzom pa'i yon tan yin/ /rgya stag ma gtogs wa tshogs kyis/ /gnas de ru phyin na snying rab 'gas/ /des na bag yod kyi zon grims gces/ /byang rdza
ri smug po'i dkyil zhig la/ /'brong po bre ser rnams 'grims zhing gnas/ /rdza rong khung dog cing mtho na yang / /'brong po rdza la lhung mi srid/ /rtsal chen rdzogs pa'i
yon tan yin/ /'brong po ma gtogs g.yag ngan gyi tshogs/ /gnas de ru phyin na snying rab 'gas/ /des na bag yod kyi zon grims gces/ /dbyar chu bo pakShu'i rba klong la/ /lto
dkar nya mo 'phar zhing rgyug /chu chen de rba klong 'khrug na yang / /nya mo rnams chu yis 'tshub mi srid/ /de chu rtsal rgyas pa'i yon tan yin/ /nya chen ma gtogs sbal
ljong gi tshogs/ /gnas de ru phyin na snying rab 'gas/ /des na bag yod kyi zon grims gces/ /dag yul g.yang ngos kyi khang bzang na/ /rnal 'byor pa bya bral mai tri 'phyo/
/nad rims kyi drag rtsal che na yang / /rnal 'byor pa nad la 'jigs mi srid/ /pha rje btsun tshar pa'i bka' drin yin/ /gdengs yod kyi rnal 'byor ma gtogs pa/ /gnas de
ru phyin na snying rab 'gas/ /des na bag yod kyi zon grims

gces/ /tshe 'di yi che mtho thob gyur cing / /za 'og la sogs lus la spras/ /mang po'i 'khor gyi dbus gnas kyang / /rang la lung rtogs yon tan ni/ /mo gsham bu ltar gyur na
yang / /chen po'i gtam gyi dregs pa 'byin/ lung med kyi dpe cha phyogs bcur sdud/ /zab mor rlom pa'i dam chos 'chad/ /nga rgyal gyi ri bo mtho la 'khregs/ /de 'dra'i bshes
gnyen rjes 'brangs rnams/ /log pa'i lam de rab bor la/ /legs pa'i lam la bsnyeg 'dod na/ /brgyud ldan gyi bla ma sangs rgyas dngos/ /legs par btsal te mnyes par gyis/ /snyan
brgyud kyi gdams pa legs par zhus/ /bla ma'i bka' las ma 'da' bar/ /bsnyen pa dang sgrub pa mthar phyin mdzod/ /de ltar byas na 'jigs las rgyal/ /rang gzhan kun la
phan par nges/ /de thugs la gzhog mdzod skal ldan kun/ /ces pa gdengs tshad dang ldan pa'i glu blangs pa 'di/ rje btsun kha'u pa yab sras kyi rjes 'brang lha btsun mai tris
rang byung thol skyes su blangs pa dge legs 'phel/ /yang sgo mo na lod pa'i skabs shig sprul pa'i sku bsod nams rgya mtsho bas rgyal la yong dgos phebs te/ na mo gu ra
we/ dus gsum sangs rgyas thams cad kyi/ /'phrin las ngo bo gcig bsdus pa/ /'dzam gling yongs la grags pa yis/ /rje btsun tshar pa'i zhabs la 'dud/ /pha khyed kyis byin gyis
brlabs pa yis/ /bu yi tha chung mai tri nga / /kha ba can ljongs sgos kyi lha/ /spyan ras gzigs mgon 'brom ston gyi/ /sprul pa bsod nams rgya mtsho bas/ /gnas mchog rgyal
la shog ces

gsungs/ /bka' gsung lhur blangs chas pa'i tshe/ /bsod nams dpal gyis mngon par mtho/ /dad pa shes rab mchog dang ldan/ /bstan pa mchog gi sbyin bdag che/ /sde pa zhig gis gdan
drangs te/ /bstan pa'i bdag po sa skya pa'i/ /dpal mgon chen po gdong bzhi pa'i/ /gsang ba'i man ngag mchog gyur pa/ /snyan brgyud gsang khrid bshad pa'i dus/ /nub cig
rmi lam gsal ba la/ /khang bzang zhig gi lho phyogs na/ /yid 'ong mchod rten dkar po bdun/ /de la skor ba byas pa'i tshe/ /mdzes shing yid 'ong rgyan gyis mdzes/ /'dzum
pa'i mdangs ldan lha mo zhig /snyan pa'i skad kyis 'di skad lo/ /nor rdzas dbyar gyi na bun 'dra/ /de la chags zhen su zhig 'dzin/ /chos la gces spras snod ldan phyir/ /btad
dka'i gser phye maNDal dgos/ /yang na rang 'dod dri ma bral/ /'gro ba kun gyi don gyi phyir/ /byang chub sgrub phyir brtson pa la/ /de la snyan brgyud gdams pa byin/
/snod min dag la byin pa na/ /mkha' 'gros tshar gcod bar chad yong / /des na snod dang ldan pa gces/ /rnal 'byor sems la de ltar zhog /ces zer zhing mchod rten gyi srang
bar zhig la song ste thal lo/ /slar sgo mor sleb pa zhig byas phyin/ sang de snga bar chas te skyid shong bde chen du sleb pa'i gnas tshang zhig tu khams la 'bul sdud la
phyin pa'i bla ma zhig dang de nub mnyam du bsdad pas/ zhi dul che ba'i spyod lam mdzes par 'dug pas/ 'di chos pa dga' mo zhig yod rigs su 'dug bsam yid dga' ba zhig byung
/ khong nyal khar kha ton phran tshegs shig byas/ de ma thag

gnyid du song / nam langs la khyim mtshes kyi btsun ma zhig gis da 'byon ran zer/ skad btang byung ba'i mod la gnyid had sad/ har de langs lus tshags byas langs song / slar
sleb nas thugs dam sogs tshig gcig kyang mi byed par kha yan mig yan byas bsdad 'dug /bsam pa la 'di 'dra'i chos pa'i gzugs mi mgo bskor ba'i zog po las 'bras khyad du gsod
pa mang po yod bsam/ yid skyo ba'i ngang nas glu blangs pa/ gtsang mkhas gzhan la phan pa yi/ /yongs 'dzin tshar pa'i zhabs la 'dud/ /ding sang gangs can ljongs 'di na/
/phyi ltas btsun la mdzes chags can/ /snying nas chos rang ma dran pa'i/ /chos pa 'di tsho mthong ba'i tshe/ /rnal 'byor sems nyid skyo rang skyo/ /phyi ltas sems chung
snyoms chung gzugs/ /nang ltas sgom chen don chen po/ /gsang ltas don gnyis lhun grub bo/ /'di pha bla ma dam pa'i bka' drin yin/ /sgos tshar pa chen po'i bka' drin yin/
/bka' drin 'khor thabs med do bla ma rje/ /snying nas 'bral thabs med do rin po che/ /byin rlabs rgyun mi 'chad do thugs rje can/ /zhes kyang smras so/ /slar lo nas dpon
chen drung gis lo'i gdan sa byed dgos gsung / sgo yab kyang lo shas byas/ /grwa rigs sbyin bdag rnams la ci phan byas pa'i khungs yin/ der rjes kyang sngar gyi gnas de
lta bu zhig tu thugs dam ma byas na mi yong ba 'dug bsams 'jog ci thub byas/ ja bzang du rgyangs pa mtshams byas pa yin/ da na so yang mthon por song / snga sor rin po che
tshar chen gyi bka'/ der rjes spyan snga rin

po che'i bka' sogs nas/ da rang mi thub pa 'dra bsam/ lo dang / bde ba can/ spar phu sogs kyang bdag byas/ rang 'dod spangs pa'i grwa rigs sbyin bdag rnams la chos dang sku
rim sogs kyis rang rang gi thugs 'dod dang mthun pa'i phan ci thogs byas/ de yang rje 'di nyid kyi rnam par thar pa la/ nam langs mun dang nyi shar rnams kyi tshul du gnas
pa las/ phyi ma'i dus shig sa skya nas bdag chen sngags 'chang chos kyi rgyal po de nyid dang / khri rin po che dang bcas pa mkhar rtser phebs/ bdag chen rin po che'i
gsung nas/ spyir sangs rgyas kyi bstan pa 'di mar 'grib la song ba dang / khyad par du sa skya pa'i bstan pa 'di yang da lta gang na'ang dar rgyas che rgyu rang mi 'dug rung
/ chos rje'i drung gis dbus phyogs 'dir bstan pa la phan zh-ing sa skya pa'i rkang zin pa zhig byung 'dug /nged tshos sa skya pa'i zhal ngo chibs rags bsgrigs nas yong
dus/ lha sa brag sgo'i thad du star sdong dpon po dang 'phrad tshe rbud shar re 'gro yang / chos rje'i drung la sa dga' ldan thams cad mthun grub pa 'dug /dpal ldan lhun
grub rtse 'di yang 'phan yul lung pa'i bde skyid la phan pa dang / sa skya pa'i bstan pa la phan pa'i sa gnad cig yod pas/ khyed dpon slob kyis 'dzin dgos phebs/ bdag chen
zhal snga nas brgyud pa'i mgon po'i skor sogs/ sa skya pa'i pha chos de rnams chos rje tshar pa la zhu 'dod yod pa yin kyang / mi ngan gyi byed par brten/ rten 'brel
'grig pa zhig ma byung / de rnams mtshams babs zhig tu bsod nams dbang po la 'phrod

pa zhig gnang dgos phebs pa sogs bka' bkod zhib rgyas dang bcas pa phebs/ dpal ldan rtse rtsis sprad gnang / sgo mo dpal ldan rtse sogs su gzhi len 'bul ba phun sum tshogs
pa bsgrubs/ thugs shin tu mnyes pa byung / de nas dgon pa rnams su lam 'bras sogs chos shin tu mang ba gnang ste/ bstan pa la phan ci thogs byas/ skabs shig lor mgon po'i
gtor bzlog cig sa rib rting la gnang bas gtor ma'i khrod nas me rdza ma tsam zhig 'thon nas nub phyogs kyi nam mkha' la song ba kun gyis mthong / yang skyid shod nas mi'i
dbang po chos kyi rgyal po'i gzhis ka brag dkar du gdan 'dren zhus/ der sku mtshams rgyangs pa mdzad/ rjes su ri bo dga' ldan pa'i gtsug rgyan dam pa zhal snga nas bsgom
sde sogs la dus 'khor rgyud la sogs pa'i bka' chos bsam gyis mi khyab pa gnang / de'i dus nang so lo pa'i zhal ngo zhig la lha 'dre gdug pa can mang pos 'tshe ba'i bsnyel
gzhi tshan che bar byung bas/ rje 'di nyid phebs pas lo'i gzhis ga me dpung chen por mthong ste glags ma rnyed pa dang / yang lcang lo can nas nang so gdon drag po zhig
gis btab ste/ thabs gang byas kyang ma phan pa la/ rje 'di nyid gdan drangs pas phebs 'phral gdon rnams don song ba mig mthong bas mthong ba dang / khong rnams la yang
gnod pa ma byung zhing dad thob tu gyur/ yang rang gis bsam blo btang bas/ sngar nas bsam pa'i gnas der thugs dam byed rgyu ma byung / 'on kyang bla ma dam pa dag ci gsung
byas pas ci byas na'ang las sla ba 'dug bsam 'di skad do/ /

'jam dbyangs rnam sprul dpal ldan sa skya pa'i/ /snyan brgyud bstan pa'i bdag po drin can rje/ /gangs can 'di na bstan pa'i rgyal mtshan 'dzin/ /skya seng bu ltar 'gran zla
rab dben pa'i/ /mtshan tsam brjod dka' rje btsun tshar pa rje/ /ma gtogs skyabs gzhan tsab tsub ma byas pas/ /gros sna thon zhing don grub tshad cig byung / /blo phugs dam
pa'i chos la bstad pas/ /bstad sa ma log tshad cig byung / /sgro 'dogs rang gi sems la bcad pas/ /nges shes skyes pa'i tshad cig byung / /gang byed chos dang mthun par
byas pas/ /chos dang mi 'bral tshad cig byung / /rgyal kha gnod byed kun la btang bas/ /dgra 'dre nyung ba'i tshad cig byung / /gang du bsdad kyang 'dzin chags spangs pas/
/gsog rum chung ba'i tshad cig byung / /'pham kha rang gi phyogs la btang bas/ /zhe sdang chung ba'i tshad cig byung / /rang don spangs nas gzhan don byas pas/ /sbyin
bdag mang ba'i tshad cig byung / /gal chung rang nyid kho nar byas pas/ /mi rnams dad pa'i tshad cig byung / /rgyu rnams byung tshad mi la sbyin pas/ /longs spyod che ba'i
tshad cig byung / /rang lus yi dam 'bral med bsgoms pas/ /zhen chags chung ba'i tshad cig byung / /drag sngags zab mo mang du bzlas pas/ /nus pa che ba'i tshad cing byung
/ /dran pa yengs med rgyun du bsten pas/ /gnyis 'dzin chung ba'i tshad cig byung / /bla ma 'bral med sbyi bor bsgoms pas/ /byin rlabs zhugs pa'i tshad cig byung / /gsol
ba dam pa rje la btab pas/ /byin rlabs myur ba'i tshad cig byung / /ltar med

sems la 'bral med bltas pas/ /rnam rtog chung ba'i tshad cing byung / /rgyun du bstan pa'i lugs su gnas pas/ /grib cham nyung ba'i tshad cig byung / /gdams pa zab mo'i nyams
len byas pas/ 'go nad mi yong tshad cig byung / /byang chub sems gnyis rgyun du bsgoms pas/ /'gro ba bdun pa'i tshad cig byung / /dag snang chos mdzad yongs la byas pas/
/gzhan gyis byams pa'i tshad cig byung / /bla mas ci gsung bka' bzhin bsgrubs pas/ /thugs rjes gzigs pa'i tshad cig byung / /gang yod dam pa rje la phul bas/ /rten 'brel
'grig pa'i tshad cig byung / /dam pa'i chos la gces spras byas pas/ /snod dang ldan pa'i tshad cig byung / /de nyid snod ldan ston shes byas pas/ /bka' chad chung ba'i
tshad cig byung / /khams dang bstun pa'i za ma bsten pas/ /na tsha nyung ba'i tshad cig byung / /mnyam gzhag rjes thob lta bas zin pas/ /dge sbyor 'phel ba'i tshad cig byung
/ /zhes so/ /lo dgon pa na bzhugs dus/ /yang yul phyogs med kyi rnal 'byor/ /rong pa bya btang sngon po bod mkhar ba/ /ming dngos mi tri zhes bya ba/ /na rgyu rdul tsam
med pa la na ba'i tshul bstan/ sman pa sogs kyi tshab tshub med par gang byung thugs rjer shes pa'i rbad kham gyis/ na ba kho rang ci dgar cham la skyur/ dge sbyor gang
'phel gyi ngang nas mtshams la bsdad pas/ zla bo rnams lha rje bos na zer/ ma bos na nan ma khyag par/ lha lung pa yang zer/ en tsa ba yang zer ba de dag gdan 'dren la
btang bas/ gnangs ba su la thong zer

btang bas/ kho rang yang na/ bu mo 'chi ba la thug zer/ skya btsun gnyis 'ur rdor bzung thams cad srungs/ khyad par khong dpon slob kyi 'bod mi yong ba yod pas yong mi thub
pa 'dug zhus zer log byung bas rnal 'byor pa'i 'dod pa 'grub/ bla ma dkon mchog thugs rje che bsam/ dga' spro'i ngang nas langs nas gar byas/ rkang pa g.yas pa theng gsum
g.yas su bor nas/ gzung ba'i rtog pa'i mgo la chos nyid kyi bro brdungs/ g.yon pa thengs gsum g.yon du bor nas/ 'dzin pa'i rtog pa'i mgo la chos nyid kyi bro brdungs/ dbus
su gnyis ka dor nas/ gnyis bsdus 'dzin bcas mgo la chos nyid kyi bro brdungs/ snang stong dbyer med gar gyi rol pas gar rtses/ re zhig gdan gyi khad du mi g.yo gsum gyi
ngang du bzhag /chos pa bzang po rnams la dad pa dang rjes su yi rang skyed/ dge sbyor gyi rkang ma tshugs pa'i nad med gzugs po bzang / zas skom gyis ma 'phongs pa'i
dus kyi chos pa bzang por rloms pa dang / rkyen ngan gnyen pos mi thub pa'i chos pa dang / bsam bcad mkhan/ sngags ban la la'i spyod 'gros la bltas na/ snying rje legs par
skyes/ de dag la smon lam legs par btab/ slar ga re na dga' shi skyid kyi rbad khams dang / bla ma dkon mchog la blo bkal/ nga rang gis nga rang la bltas pas/ rang shar
gyi rtogs spyod 'ga' shar byung ba/ labs pa la yang dgos pa mi 'dug /gsangs kyang 'di yin mi 'dug snyam ste/ nyams shar 'di gang byung du blangs pa/ mgon rigs brgya'i khyab
bdag he ru ka /gzhi dug lnga'i nad gdon sel

mdzad pa'i/ /rje rdo rje 'chang chen mi gzugs can/ /pha rje btsun tshar pa'i zhabs la 'dud/ /bdag 'bral med snying gi dkyil du bzhugs/ /thugs rjes byin gyis brlabs tu gsol/
/sngon tshogs gnyis bsags pas rje btsun mjal/ /mjal sa ma log skyid pa la/ /'dod yon tshim med blo yis btang / /bdag shAkya'i bstan la rab tu byung / /mtshan nyid gzhung
lugs yangs pa la/ /phyi sgro 'dogs chod pas skyid pa la/ /khyad 'phags rnal 'byor bla med kyi/ /rgyud zab mo'i yang snying bsdus pa yi/ /smin grol gyi lam mchog zab mo la/
/bdag thos bsam ma log skyid pa la/ /rje rdo rje 'chang nas rje btsun bar/ /bka' dbang bzhi'i chu bo ma nub cing / /lam bskyed rdzogs drod rtags ma nyams par/ /chos brgyud
pa bzang bas skyid pa las/ /da snying nas gsol ba btab pa'i mthus/ /pha sprul sku khyed kyi thugs rjes bzung / /chos zab mo bum pa gang byor gnang / /nga nyams su myong
bas skyid pa la/ /'khor ba sdug bsngal gyi rgya mtsho nas/ /gzhi sku bzhi'i nor bu len pa la/ /pha bla ma mkhas pa'i ded dpon yod/ /blo gtad sa ma log skyid pa la/ /pha
gzhis dang nor rdzas mis phrogs kyang / /rje yid bzhin nor bu'i thugs rje las/ /bdag nor bdun dag gis phyug pa byung / /nga phun sum tshogs pas skyid pa la/ /lus nad dang
gnod pa'i sdug bsngal las/ /nga stong nyid snying rje'i bzhu btul shes/ /sdug bsngal rgyan du 'char ba e ma ho/ /nga bar chad med pas skyid pa la/

rje mtshan ldan bla ma dam pa la/ /lus longs spyod phul nas gsol btab pas/ /pha thugs rje'i byin rlabs snying la thim/ /sems mdud pa grol bas skyid pa la/ /nga na na na bas
dga' ba yin/ /sngon bsags kyi sdig sgrib 'dag pa la/ /lus na tsha mchog tu gyur pa yin/ /nga bde na bde bas dga' ba yin/ /rim gnyis kyi rnal 'byor ci byas 'phel/ /nga shi
na shi bas dga' ba yin/ /nga 'di las 'gro don gzhan na bzang / /nga gang ltar byas kyang bde ba la/ /gang ltar byas kyang skyid pa la/ /zhes brjod de/ lam zab mo bla ma'i
rnal 'byor la mnyam par bzhag /skabs skabs su bdag gzhan brje ba'i dmigs pa re bsgoms pas/ na tsha rnams sprin dang rlung dmar zhi ba'am/ rmi lam sgyu ma ltar yal nas
thugs dam la bogs chen po thon/ de yang rje btsun bla ma'i thugs rje lags/ yang lor grwa pa zhig gi sring mo la gdon shin tu 'jigs pa zhig gnod pa la/ mchod khang du khrid
pa/ bla ma gang bzang la byin rlabs zhus/ dge 'dun tshogs la phebs pa'i zhabs 'og la 'dren pa sogs byas kyang ma phan pa la rje nyid kyis zhal chab gnang bas sang phan/
grwa pa rnams kyi byin rlabs yod sar zhus na de 'dra yong zer/ yang gad kha sar/ gdon shin tu 'jigs pa zhig gnod pa'i 'tshub 'gyur che ba yod pa la rje 'di nyid phebs pa
tsam gyis gdon 'khor ma nus shing / khong pa tshang dad thob kyi sbyin bdag tu gyur/ grub pa'i cha yang / gad kha sar gzims khang lha'i gzhal yas khang 'dra ba'i ka drug
ma zhig du bzhugs te/ rje 'di nyid kyis rten gsum

la gzigs mo la phebs pas/ sku rgyab kyi g.yas phyogs na sgo sgrigs shin tu che ba yod pa/ gcig shugs che bar gsol lcog gi steng du lhung nas/ gsol lcog steng na yod pa'i sbyin
bdag gi zhal dkar phye mar song / dbang bum gnyis skyon med du bzhugs gdan steng du tshur lhungs/ phyag DA ma phyag dril gnas ma 'gyur zhing skyon cung zad kyang med
par phyag dril gyi dbus ras sgo sgrigs gyong mor song ba dang / rdo gnyan gyi ka pA li gnas nas bskyod kyang skyon med bdud rtsi ma bo ba dang / yang bstan pa stobs kyis
'dzin cing / bstan 'dzin gus pas mchod pa'i sa'i brgya byin chen po skyid shod nas sde pa bkra shis rab brtan pa de nyid kyis gzhis ka chen po bde chen du spyan drangs dus/
dbyar gtsang rgyas dus chu shin tu che ba la/ ko mkhan chang gi bzi ba'i ko ba gar 'gro med pa la/ rdzong rgyab kyi brag la chu 'thab la/ shing sdong chu'i phyogs la 'gyel
ba dang / rba klong gi dkyil du 'chor bar shar dus rje nyid kyis sdong po la spyan gyi lta stangs gzigs pas/ ko ba de nyid byang phyogs su rgyang ste song nas chu bo'i
'jigs pa las sgrol/ yang skabs shig dpon slob shin tu nyung bsdus kyi lnga tsam gyis sgo lar phebs/ jag pa mi bzhi bcu lhag tsam gyis bsgugs bsdad pa'i steng du khel bas/
mthong snang ji 'dra byung kyang kha yang mi lab pa mig hur re bsdad 'dug /nged phyag g.yog rnams kyis zhed po byung zhus pas/ bla ma dkon mchog la blo bkal na de 'dra
yong gsung / yang skabs shig dpon slob nyung po zhig gis lo nas 'phan yul la phebs

pas/ stag rtse'i 'phrang la kong po thog cig gis bsgugs pas/ yas nas phebs pa mthong kyang 'khris su ma mthong zer/ rjes sor rtsad bcad pas nged dpon slob yin par shes te shin
tu dad par gyur/ yang skabs shig lo na bzhugs dus bdag la bka' skyon pa'i tshul gyis thugs 'gyur rgyu ba'i rnam par mdzad nas/ zhal dkar legs pa zhig gsol jas bkang ba
brgyag pa gnang bas phar logs kyi gyang la 'phog pas/ gyang la skyon byung yang zhal dkar la spu gas tsam yang ma byung / lhun grub sdings su nang so kun bzang pa thugs
dad shin tu che ba zhig gshegs dus/ 'pho ba gnang bas nam mkha' shin tu dngas pa dang / me tog gi char 'bab pa der yod pa'i skye bo rnams kyis mthong zhing dad par gyur/
rag mar chags skor la phebs dus/ chu kha zheng che se ba dong pus nub tsam yod pa zhig gi dkyil du chibs pa 'gyel bas/ phyag g.yog pa rnams kyis bsam par na bza' tshang
ma bangs bsams te/ rang rang gis chu la mgyogs par ma thar bar the tshom du lus pa las/ rin po che na bza' zhabs lham sogs gang yang cung zad kyang ma bangs par chu pha rir
phebs 'dug /phyag g.yog rnams kyis de ring grub rtags gnang byung zhus/ yang sgo mo'i 'og tu grog po zhig la chibs pa 'gyel bas/ chibs pa grog gting du 'gyel song kyang
/ rje 'di nyid phyag g.yog rnams kyis phebs pa ma mthong ba la grog kha pha rir phebs 'dug /des mtshon pa'i gzhan yang mang po yod lags/ rje 'di nyid dang / skyed tshal
nas rin po che rin chen bkra

shis pa gnyis kyis skyo ngal spangs pa'i mdo sngags kyi grwa tshang btsugs pa'i bstan pa la phan pa gnang dgongs kyang / bstan pa'i sku chags kyis gnang ma thub/ mkhan rin
po che rin chen bkra shis pa la/ khyed dge ba'i bshes gnyen bstan pa'i bya ba gnang thub pa'i chen po yin pas bzhugs dgos gsung / rin po che rin chen bkra shis pas nga 'gro
ba bab/ rin po che bstan pa dang sems can la dgongs nas bzhugs pa bab gsung / mdor na rje 'di nyid la 'jig rten pa'i lha 'dre ci 'tshub zer ba yod kyang / gang na yod
kyang chibs pa dang sku 'khor tsam la yang gnod mi nus/ mi gzhan la gnod 'dug na'ang byin rlabs gnang bas phan 'gro/ gzhi bdag gtor ma tsam gnang bas kyang / lha chen bzang
ra kham pa ja pa'i rnam pa can du mnal lam du byung nas/ sang 'dir chibs pa 'bul mi yong ba yod pas thugs cag mdzod cig phan thogs pa yod do zhu/ de yang rta spu mdog
'di 'dra zhig yod de zer/ de'i dus thor ba byung dus gur ma 'brog pa'i phyug po che ba zhig gi bu gcig po na ba'i rim gror byung ba thugs cag mdzad pas/ rta la dgos pa'i
yon tan kun ldan zhing thugs bde chod pa'i tshad cig byung / mgyogs pa bya 'dra bas na bya/ lha chen bzang ras phul bas na bzang ste ming bya bzang du btags/ rje btsun bla
ma'i bka' bzhin legs bsgrubs pas/ /yi dam lha yi zhal ni mngon sum gzigs/ /dam can rgya mtshos 'phrin las thogs med sgrub/ /e ma 'gro ba'i mgon po

khyod nyid mtshar/ /chos la dkar ba'i lhas kyang dngos grub 'bul/ /lnga pa nyams rtogs kyi 'bras bu smin te/ gzhan skal ldan gyi gdul bya rjes su bzung ba'i tshul ni/ de ltar
rim pa gnyis kyi ting nge 'dzin la brtson pas/ tha mal snang zhen gyi dri ma dag ste/ lam bskyed pa'i rim pa dang / rdo rje sngags kyi bzlas brjod mthar phyin pas/ mkha'
'gro chos skyong rnams bran du 'khol/ gya nom lhar zhen gyi rnam rtog dag ste/ brjod bral lhan cig skyes pa'i rtog pa mngon du gyur pa la brten nas/ mi dang mi ma yin
pa'i che btsun phal cher rje btsun bla ma dam pa 'di'i bka' 'bangs su 'dus pa yin no/ /dpal rigs brgya'i khyab bdag rdo rje 'chang / /chos snyan brgyud kyi bdag po tshar
pa rje/ /pha 'gran zla kun bral he ru ka /skyabs gsum kun 'dus kyi zhabs la 'dud/ /phun tshogs legs byas chu shel khams las grub/ /dal 'byor ri dgas gzugs kyi mtshan mas
mdzes/ /thos bsam 'od brgya 'gyed pa'i bsil zer can/ /dal thob bstan dang mjal ba yi mai tri nga'i skyid pa la/ /bla ma blo gsal dang shAkya kun mkhyen lo pa dang bzhi/ /bla
ma de bzhi dang mjal ba'i rnal 'byor mai tri nga'i skyid pa la/ /sdom pa so thar byang sems rigs 'dzin skyon med dang bzhi/ /sdom pa de bzhi dang ldan pa'i rnal 'byor
mai tri nga'i skyid pa la/ /lam 'bras ni gu dang snyan brgyud mgon po gur zhal dang bzhi/ /dam chos 'di bzhi dang ldan pa'i rnal 'byor mai tri nga'i skyid pa la/ /rgyud
sde kye rdor bde mchog gsang 'dus 'jigs byed dang bzhi/ /rgyud sde de bzhi la sbyangs pa'i rnal 'byor

mai tri nga'i skyid pa la/ /bskyed rdzogs rab byung gi ye shes dbang bzhi dang 'brel ba'i lam/ /nyams len 'di bzhi dang ldan pa'i rnal 'byor mai tri nga'i skyid pa la/ /bdag
blo mos gus dang dag snang snying rje yi rang dang bzhi/ /bogs 'don 'di bzhi dang ldan pa'i rnal 'byor mai tri nga'i skyid pa la/ /skyabs gnas bla ma dang yi dam gur zhal
rnam gnyis dang bzhi/ /skyabs gnas de bzhi dang ldan pa'i rnal 'byor mai tri nga'i skyid pa la/ /'bras bu sprul sku dang longs sku chos sku ngo bo nyid dang bzhi/ /'bras
bu 'di bzhi thob 'dod kyi rnal 'byor mai tri nga'i skyid pa la/ /bya bral kha'u pa nga'i dga' ba la/ /rnal 'byor rong pa sngo bsangs nga'i skyid pa la/ /mos gus kyi byin
rlabs zhugs pa yin/ /de don gyi 'phrin las byung ba yin/ /ces gnas byin rlabs can dpal ldan bla ma dam pa'i bzhugs gnas chos rdzong gi nub byang / gtsang pa rgya ras kyis
byang chub brnyes pa'i klong rdol gyi bya 'dabs/ phun tshogs mkhar snga skyid pa'i yang rtser thal byung du shar zhing blangs pa'o/ /bsams na shes pa'i mngon par shes
pa'ang mnga' ba yin te/ skabs shig dpal ldan rtser bzhugs dus/ bdag rnams la thugs brtse bas dgongs pa'i gsung nas/ nged rang gis lo yang rgan rab song ci 'dra yod yang
things dka'/ dang po spyan snga rin po ches 'bul sdud rdzong ba gnang bas/ rjes su dgongs rdzogs kyi rten bzhengs la shin tu phan pa zhig byung / nged rang la yin min byung
tshe rten bzhengs bzhin ma byas na yang da lta sbyin bdag yag po yod pa nas cung zad

ngo tsha/ nga rang la rten bzheng byung ma byung la khyad med de/ khyed rnams la byed dka' yod pa 'dra/ de'i tshe na zhabs drung thams cad mkhyen pa bzhugs thog la btang na
legs pa yong gsung / shing pho sprel lo zla ba lnga ba'i tshes gcig gi nyin/ bod kyi rdo rje gdan ra sa 'phrul snang gi gtsug lag khang du zhogs snga bar dka' bcu pa la
sku drung du shog phebs/ gsol ja ka ra bu ram la sogs pa'i 'dod yon sna tshogs dang / da nang byams chen rab 'byams pa'i dus chen yin ang gsung / yin lags zhus pas/ des khyed
bos pa yin gsung / gsol ja zhal dkar ltem pa gang gi gsol ras dang / khong gi zhal la ka ra bu ram mang po 'debs pa gnang / nga khyod la lab rgyu zhig yod/ mchog gi
sprul sku bsod nams rgya mtsho'i drung du zhu yig 'bul ba dang / 'bul dpon la 'gro dgos gsung / dus dang rnam pa thams cad du thugs rjes skyong zhing / bka' gang gnang skyo
ngal med pa sgrub pa zhig yod pa nas/ sngon gyi grub thob rnams kyis bla ma'i bka' bsgrub phyir lus srog kyang btang 'dug bsam/ dka' ba dang du blang nas khas lan zhus/
zla ba de'i tshes bcu la dpal ldan lhun grub rtse nas rdzong bda' gnang / khong dpon slob la lha brgyad dang gu ru kulle'i rjes gnang gnang / bka' bkod la khyi lo'i nang
du sleb par gyis/ mtha' ma phag lo'i nang du ma sleb na stabs med pas/ de dus ma sleb na rgyu yang dgos dus phan thogs pa zhig mi yong ba dang / khyod rang yang mtha' 'khob
tu rgyun rings na sdug pa las med gsung / spyi bor phyag bzhag gdong la ce re ba zhig gzigs nas/ khyed kyi lag tu

gser dngul byung na ma sgyur bar khyer shog /nged rang la dgos cha chen po yod pa yin gsung / thag rings pas khyi lo ma 'byor kyang / bka' nang bsgrubs pas bar chad med par
phag lo'i nang du sleb ste zhib par 'og tu gsal/ yang skabs shig dpal ldan rtser dgon pa'i gtor zlog gnang ba'i tshe/ phyag g.yog gzhan la thugs tshig zos pa yin kyang /
'bul dpon pa la yin rgyu bar/ khyed rang tsho'i srog la gces nas 'dzems/ nga ni lo drug cu re gcig tshun la nga rang la rang dbang 'dus pa'i gdengs shig yod gsung / yang
skabs shig tshal zur khang du/ mi dbang chen po g.yul rgyal nor bus spyan drangs dus/ nged dpon slob chos rje gur pa la sogs pa mang du yod pa la/ nged rnams la bka' skyon
pa'i tshul gnang ba'i rjes su/ nga rang lo drug cu skor la tshar pa chos rje'i drung du 'gro gsung / yang skabs shig 'bras yul skyed mos tshal du phebs dus/ gdan sar rin
po che gung na bzhugs/ gsung nas rin po che rab brtan pa 'chad nyan slob dpon la phebs rgyu yin gsung / rin po che de nyid kyi gsung nas/ de dpon slob gnyis car dang grwa
sa la mi legs gsung / gang ltar grwa pa'i thugs zhen gyis skyed mos tshal dang / gzhis ka rin spungs su legs nyes gang yod mi mkhyen pa mi yong 'dug cing / rjes su de
ga byung ba dang / yang ngor du gdan sa'i skor la de dang 'dra ba'i dbyen chen po yod la khad pa la/ rin po che de nyid kyis 'bras yul gyi dpe dang bcas/ rdo rje 'chang
dkon mchog lhun grub kyi sku'i dbon chen rin

po che dkon mchog dpal ldan pa la legs tshogs zhu ba gnang bas/ gang zhus la gsan te/ rjes su e waM chos ldan du dbyen med pa legs tshogs shin tu che ba'i sangs rgyas kyi bstan
pa la phan pa byung / de yang mngon mkhyen gyis dgongs pa yin 'dug lags/ dgun lo zhig bde ba can du skyed tshal nas rin po che mkhan chen rin chen bkra shis pa la sogs
pa'i mkhas btsun gyi bla chen thog cig dang / dge ba'i bshes gnyen mang po dang / dgon phan tshun gyi drung chen sogs mang po la/ lam 'bras/ 'jigs byed/ mgon po gur zhal
gyi 'khrid/ gshed dmar spros med/ dmar po skor gsum la sogs pa gang la gang 'tsham gyi bka' chos bsam gyis mi khyab pa dang / mdor na snga sor rang gi zhal bdag gnang
ba'i dgon pa so so dang / sbyin bdag rnams la skyo ngal spangs pa'i bstan pa dang sems can gyi don la dgongs pa'i gang la gang 'tsham gyi bka' chos dpag tu med pa gnang /
yongs rdzogs bstan pa'i bdag por legs gyur nas/ /legs sbyangs mkhas pa'i bya ba rnam gsum gyis/ /legs bshad bstan pa'i byi dor nyin mtshan du/ /legs par g.yel ba med la
phyag 'tshal lo/ /de ltar 'chad pa'i sgo nas rjes su bzung zhing bka' drin thob pa'i zhal slob kyang bsam gyis mi khyab pa yod pa rnams ni bgrang bar ma nus/ rags pa tsam
brjod na/ phan tshun bka' drin rjes su nos pa'i dam pa bdun ni/ 'phags pa spyan ras gzigs de nyid slar yang gangs can gyi gdul bya'i don du 'brom ston rgyal ba'i 'byung
gnas dus 'dir mchog gi sprul pa'i sku bsod nams rgya

mtsho/ mkhyen pa'i blo gros nam mkha'i khyon ltar yangs shing mkhas btsun dam pa rin po che lha btsun pa/ lhag par rje tshar chen nyid kyi gsung ngag gi bdud rtsi sogs snyan
brgyud kyi gter 'chang ba'i tshogs mkhan chen gzhon nu blo gros/ rgyud sde 'dzin pa rnams kyi gtsug gi nor bu bo dong mkhan rin po che bslab gsum pa/ sprul pa'i sku bya
yul ba chen po'i chos kyi khri la zhabs sen bkod pa mkhas btsun dam pa bkra shis rin chen pa/ zab mo'i lam gyi bdud rtsis myos pas rig pa brtul zhugs kyi spyod pas/ gzhan
snang zil gyis gnon pa byams pa bstan pa rab rgyas/ ngag dbang chos grags rgya mtsho'i shangs chos kyi bka' babs 'dzin pa rnam rgyal dbang po rnams so/ /yongs su grags
pa'i mkhas pa chen po bzhi ni/ rig gnas chen po lnga la mkhas pa'i pha rol tu phyin pa/ 'bras yul skyed mos tshal gyi gdan sa pa rin po che rin chen bkra shis pa/ de'i gdan
sa pa mkhas mang kun gyi yid 'phrog mdo sngags bstan pa'i mnga' bdag 'bum rab 'byams pa thar pa rgyal mtshan/ bde bar gshegs pa'i gzhung lugs rab 'byams kyis mgrin par
brgyan pas 'jig rten kun gyi mig tu gyur pa/ gsang phu gling stod chos rje bstan pa rab rgyas/ mdo sngags rgya mtsho'i pha rol son cing smra ba pa/ gzhan gyis 'gran par
mi nus pa'i mkhas pa zhal snga nas sgom sde rab 'byams pa'o/ /sde snod rgya mtsho'i don smra zhing bdag pas gzhan gces sgom pa gzims 'og gdan sa pa dpal ldan chos 'byor ba/
sde snod gsum la mkhyen pa rgyas shing / snyan brgyud rgya mtshos thugs rgyud

gtams pa rin po che gur chen/ byang bdag po'i ti shrI chos kyi rje dbu ni pa/ chos rgyal gdung brgyud dri ma med pa mkhas btsun dam pa lha btsun pa/ dpon chen rgyal pa bzang
po'i brgyud pa/ rdo rje 'chang tshar pa chen po'i byin rlabs kyi grol ba gzhis ka chos rje/ bde ba can gyi gdan sa pa gtsang pa chos rje/ mkhas shing 'ja' tshub bun ne
gshegs pa yul lha nye gnas/ mkhas pa ra ba smad pa'i slob dpon/ mkhas shing thugs dam 'phel ba gzims khang 'og slob dpon pa/ mkhas btsun dam pa sgrom mda' chos rje/ mkhas
btsun ldan zhing 'brom rje rgyal ba'i byin rlabs zhugs pa sga chag chos rje/ sgrub brgyud phyogs su nyams dang rtogs pa'i rtser son karma rdo rje/ mkhas grub dam pa kri
chen chos rje/ mkhas grub gnyis pa srin po chos rdzong pa chos brgyad zhig nas sgrub pa lhur len ba brag dkar chos rje nang so chos mdzad/ lung phran chos rje/ rdza dkar
'gro mgon sogs dang / khams kyi phyogs su a li chos rje/ chos gling dbon po/ /phur tsha dbon po/ dge tshul dbon po la sogs pa shin tu mang ngo / /gzhan yang dbus gtsang skyid
'phan la sogs pa'i sa rnams su/ gro sa pa/ nyal po ba/ rgya brag pa/ shoms pa la sogs pa'i bla ma'i rigs/ kun dga' rgya mtsho ba la sogs pa dbon chos mdzad kyi rigs/
drung rams pa kun rgyal ba/ dbang seng pa/ chos sku ba la sogs pa dka' bcu rab 'byams kyi rigs/ sprul pa'i sku sman thang pa la sogs pa'i rig gnas la mkhas pa'i chos rje'i
rigs/ bstan pa'i bdag po'i nye gnas lha sa dkon gnyer dpon pa'i chos rje/ sgrub chen ku sA li'i rnal 'byor pa

bgrang yas/ rang 'dod skyo ngal spangs nas ci gsung bka' bzhin bsgrubs pas/ thugs rje'i byin rlabs zhugs pa sog po rgyal po'i bla ma/ mdor na lung rtogs kyi yon tan gzhan ci
yang ma mchis kyang / rje bla ma'i bka' drin 'khor thabs med pa rjes su dran pas/ gar gnas su gsol ba 'debs kyin sdod pa bdag lta bus mtha' brten pa'i bu slob nam mkha'i
skar phran tsam gyis bshad sgrub kyi sgo nas bstan pa rin po che nam langs kyi nyi ma shar ba ltar/ phyogs bcur rgyas par byed pa ni bsam pa'i ra ba las 'das pa yin no/
/mkhyen rab mchog tu yangs shing rgyal chen rnam thos sras kyi bka' babs pa stag lung ban dpon pa/ bstan pa stobs kyis 'dzin pa'i sbyin bdag kyang rigs brgyud cho 'brang
ldan zhing stobs kyi 'khor los bsgyur ba/ skyid shod dga' ldan pa'i zhal ngo bsod nams dpal gyi mngon par mtho ba'i shun mi dbang chen po'i yum dang bdag mo/ stag lung ga
se'i gdung brgyud sde pa phod mdo ba/ se chen rgyal brgyud hor rgyal po/ 'a zha rgyal brgyud rtsis gnas gsar ba/ rgya ma khri dpon gyi rgyal brgyud sde pa mkhar rtse ba/
de nas brgyud pa sde pa grub rgyal ba/ byang brgyud rgyal po rgyal chen rtse pa las gyes pa/ dpon chen rgyal ba bzang po'i brgyud pa sde pa gzhis ka ba/ mdor na skyid 'phan
gyi sde dpon rigs phal cher/ snye thang / stod lung / dbur stod/ stag lung la sogs pa'i sde dpon rigs phal mo ches mchod cing bkur ba'i gnas su bzhugs pa yin cing /
skal bar 'tsham pa'i bka' drin nod par byas pa yin

no/ /de dag la 'di skad ces bya ste/ lung rtogs yon tan chu gter yongs su gang / /mkhas dang grub pa'i chu klung 'bum phrag spros/ /bstan dang 'gro ba'i phan bde'i lo tog ni/
/phyogs bcur rgyas pa'i dga' ston 'di skad do/ /zhes pa'o/ /drug pa rtag 'dzin zlog nas 'phrad dka' ba'i 'du shes skyed pa'i slad du sku mya ngan las 'da' ba'i tshul bstan
pa la/ de ltar bstan pa dang sems can gyi don lhur mdzad bzhin pa'i ngang du bzhugs pa las/ khyi lo rje'i nye gnas sku gzhon nu'i dus nas 'bral med du gnas pa/ rang
'dod skyo ngal spangs te 'jig rten gyi zhen/ chos kyi gus pa/ phyag rdzas kyi rje 'di nyid rang la gus pa'i grwa sbyin bdag skyong ba/ rang 'dod la g.yu chung ngu zhig bdag
la gnang dgos zhus de tsam las med pa de/ bsnyel te sman dpyad rim gro byed dus rje nyid gsung nas byas gzhan 'dra ba 'dug /mdang nga'i rmi lam la dpon po phyogs shig
la 'gro yi 'dug pa/ ngas bzung bas cung zad las 'gor ma byung gsung / khong la lam zab dang / rnal 'byor ma'i 'chag med las med kyang / rang 'dod gzhan med par khong gshegs
khar nga'i ga'u'i nang na g.yu gnang dgos rang zhus pa de yod/ de ngas 'ju ba med phyag tu phul cig yang yang zer/ rang sems dag pa dang rje'i thugs kyi dkyil na bzhugs
par brten/ dbu bla ma rin po che'i sku pang du bzhag /phung po dri bzang chil le/ 'ja' tshub bun ne/ blo brtan pa'i mis mthong bas de'i phyi lo yang dus tshes de la phung
po bskyal sar 'ja' zug zer/ de la rje nyid kyang thugs skyo ba'i rnam pas 'di skad do/ /kye ma yun ring 'grogs pa'i grogs pha rol song / /nam zhig dag pa'i

zhing mchog bde ba can/ /mkhas grub khyung po rnal 'byor zhing der bzhugs/ /bdag gi grogs po'ang gnas der re zhig sdod/ /de 'dra'i zhing du bdag dang 'phrad par mthong / /deng
sang dus ni rnga mo rde'u dang / /bral ba bzhin du shes pa yang yang 'gyur/ /'on kyang rje btsun tshar pa chos rje yi/ /bka' drin dag las 'khor 'das chos rnams kun/ /sgyu
ma rmi lam 'khyer so shes pa yod/ /de yi ngo bo 'khor 'das dbyer med du/ /rang ngo shes pa'i brjod bral ngang du 'jog /spros bcas chos rnams ji ltar dgyes dgyes mdzod/
/dkon mchog bden pa'i bkra shis deng 'dir shog /yang rje rang gi yum gshegs dus a ma drung pa nga'i gong la gshegs pa legs/ jo bo drung pa nga'i gong la gshegs pa legs
gsung / der ma zad sbyin bdag dad pa che ba sdig pa che ba zhig 'dug na yang khong nga'i sngon la song na ngal byed rgyu zhig yod de gsung / yang a ta ba dang nga la ltos
pa rnams kyang rje btsun tshar pa chen pos rjes su 'dzin pa yod gsung / phag lo ston dga' ldan khang gsar du phebs dus/ skyid shod zhabs drung zhal ngo so so'i thugs bzhed
dang mthun pa'i bka' chos bsam gyis mi khyab pa gnang / mi dbang chen po 'di pas 'bul ba zhabs tog dpag tu med pa mdzad/ skabs 'ga' re phyag g.yog rnams la a pho ni da
lo chos rje tshar pa'i drung du rgyab 'gro gsung / bsnyel gzhi gtan med pas phyag g.yogs bcar ba rnams la dogs pa tsam ma byung / de nas shun du zhabs drung bdag mos gdan
'dren zhus/ bka' dbang rjes gnang mang po gnang / bsnyel gzhi las grol bar mdzad/ rje 'di pa'i thugs dam gyi ltas dang

brtag pa la/ mchog gi sprul sku thams cad mkhyen pa de nyid la 'tshub cha shin tu che ba 'dug pas/ sku rim tshan gang che gnang dgos tshul phebs pas/ nang so chos mdzad pas
'bum brgya 'dzugs pa dang / rje 'di pas kyang bzlog pa sogs gnang / de nas mkhar snga nas kyis bde ba can du gdan 'dren zhus pa'i rgyang tsam bzhugs/ skabs re sku khams
cung zad ltem pa 'dra ba nas/ phyag g.yog pa rnams kyis sku rim byed par brtsams tshe nga la ni na rgyu med gsung / khyed rang tsho tshab tshob byas gzhan 'dra dus la bab
na sman dpyad rim gros phan par dka' gsung / de nas snon brgyad/ skyor mo lung spar phu sogs nas gdan 'dren byung bas/ phyag g.yog rnams kyis sku khams ltem du 'gro nyen
yod mi legs zhus pas/ da lta phan nged rang la sbyin bdag 'di rnams dad mos sgom zhing blo gtad pa yin pas/ lab khar mi dga' ba byas na dgos pa med cing / da lan tsam ma
gtogs yong thub pa dka' gsung / skyid shod gzhung gi sbyin bdag drag zhan tshang ma'i sar phebs/ so so'i thugs dang mthun pa'i bka' chos gnang / de snga sbyin bdag drag
zhan tshang mar nged 'di tsam la sleb yongs/ mjal lo gsung zhal bzang re tshang mar gnang gi yod kyang / rjes ma sbyin bdag drag zhan tshang mar/ 'phral phugs kyi bslab ston
tsam so sor gnang ba ma gtogs/ rjes su phebs pa'i bka' bkod cig kyang mi gnang / lha sar phebs dus jo bo rin po che 'di yang dag par rdzogs pa'i sangs rgyas dngos dang
khyad med pas/ da lan zhal gser dkar me snyan dar bzabs nas phul/ smon lam yags po zhig

'debs dgos/ da lan tsam ma gtogs yang yang mjal e thub mi shes gsung ba sogs bka' bkod du ma zhig phebs kyang / chos rje dbon po la sogs pa'i phyag g.yog rnams kyis bsam par/
sku mi bde ba'i cha shas ni gcig kyang med/ re zhig sku mtshams gnang ba'i dgongs par 'dug bsam/ yang phyag phyir khyi dkar po shin tu thu ba zhig yod pa la/ phyag g.yog
rnams kyis khyi 'di mi thub 'dug pas/ ja pa zhig la ster dgos pa 'dra zhus pas/ nged rang tsho rings mi dgos rta drel 'di pa yang 'tshong dgos pa'i dus myur po yong gsung
/ khyi lo nas bzung skyid 'phan la sogs pa'i sbyin bdag rnams kyi sku rim mdzad dus mgon po'i gtor ma rang la log yong ba 'ba' zhig byung bas/ phyag g.yog rnams kyi bsam
par sbyin bdag la lod dam bsam pa la rje 'di mi bzhugs pa'i rtags su 'dug /yang dbon po ba gshegs grub nas rgyang tsam song dus/ bdag la mdang rmi lam la rong dang nyang
stod kyi mtshams 'dra ba zhig na/ gangs ri shin tu mtho ba skyid pa 'ja' tshon gyis bskor ba zhig gi rtsa bar bud med rin po che'i rgyan gyis brgyan pa zhig 'dug /de
la ri 'di la ci zer 'di'i rtse na su yod gsungs pas/ ri 'di la 'og min zer/ 'di'i rtse na rin po che tshar chen bzhugs dbon po yang yod zer/ 'o na nga ya gir 'gro bas lam
ga na yod pa gsungs pas/ rin po che da lo byon mi thub da bzod byon zer ba rmi/ da lo rmi lam shin tu gsal zhing 'od gsal gyi nyams de yang bzang po yong gi 'dug gsung /
al tan rgyal po la gangs can mgon po thams cad mkhyen pa dbus gtsang la myur du phebs dgos pa'i thugs

dam/ gangs can mgon po bsod nams rgya mtsho phebs thub na dgongs te sprul pa'i sku rang la myur du phebs dgos tshul dang / al tan rgyal po la 'di bzhin gnang ba/ oM swa sti
siddhaM/ dal 'byor lhun po bsod nams gangs ris bskor/ /khrims kyi chu rgyun phan bde'i lo tog spel/ /lhag bsam rgya mtsho rnam dpyod klu dbang gis/ /brten pa'i 'khor los
sgyur rgyal khyod nyid ni/ /sngon gyi dge tshogs rgya chen po las bsgrun pas yon tan bdun dang ldan pa'i sku brnyes te yangs pa'i khyon ma lus pa chos bzhin skyong ba'i
sa'i brgya byin chen po gang de la/ chos smra ba'i btsun pa mai tri don grub rgyal mtshan dpal bzang pos zhu ba/ stobs kyi 'khor los sgyur ba'i rgyal po khyod nyid/ sku khams
bzang zhing nang du thugs dam gyi nyams bzhes zab mo'i rnal 'byor las ma g.yos bzhin du/ gzhan ngor khrims gnyis kyi sgo nas yangs pa'i rgyal khams chos bzhin du skyong
bar bzhugs pa'i skabs nas/ gangs can 'gro ba'i mgon po drug pa rdo rje 'chang chen po 'gran zla thams cad dang bral ba'i skyes bu dam pa bsod nams rgya mtsho zhes srid
pa gsum na grags shing / lha mi thams cad kyi skyabs dam pa de nyid kyi zhabs rdul spyi bos reg cing / zhal gyi dkyil 'khor legs par gzigs pa'i yon mchod zhal mjal bkra
shis pa'i dge mtshan du ma dang bcas pa'i skabs nas/ yang dag par rdzogs pa'i sangs rgyas mngon sum du bzhugs pa'i gtsug lag khang chen por/ mchod pa'i lha rdzas ches khyad
par du 'phags pa 'bul bar/ a seng dpon slob gnang ba dga' spro ci yang thob cing

lhag par bka' drin bskyangs / slad du'ang sku'i zhabs brtan pa'i dge tshogs sku rim la brtson pa dang / bka' 'bangs mtha' dag chos bzhin skyong ba'i sngon gyi lugs srol bzang
po dang / khyad par rje thams cad mkhyen pa sprul pa'i sku rdo rje 'chang chen po de'i thugs 'dod khengs phyin 'di phyogs su myur du phebs chog pa mdzad dgos/ de ltar
ma mdzad na dbus gtsang gi chos sde che chung gi mkhan slob dge 'dun thams cad thugs yid chad cing thugs 'khrugs na sku'i bsod nams la gnod cing nyes pa chen por 'gyur bas/
rang gzhan kun la dgongs pa'i thugs khur yang dag bzhes pa zhu zhes pa'ang gnang / yang mkhan rin po che rin chen bkra shis pa la nga yang yun ring mi sdod pa dang / rin
po che bkra shis pa yang zhing gzhan du myur po 'byon pa 'dug pa dang / 'du grong nang so dpon rnam pa yang mgyogs po mi bzhugs pa 'dug gsung ste/ rjes su rin po che zhing
brjes pa'i rjes su zla gcig tshun tsam la khong yon mchod yang gshegs/ yang 'di skad do/ /zhing 'dir ma lus gdul bya'i don grub nas/ /gzugs sku'i dkyil 'khor chos dbyings
ngang du bsdus/ /rmad byung mchog gi ngo mtshar bgrang yas sprul/ /'phrin las rgyun mi 'chad la phyag 'tshal lo/ /de nas bsod nams dpal gyis mngon par mtho zhing /
lugs gnyis kyi mdzad pas jo shAka la sogs pa'i rten khyad par can dang / bshad sgrub kyi dge 'dun rnams la zhabs tog phun sum tshogs pa sgrub pa'i dpon sa stag lung nas kyis
yer par phebs dgos gsung / de'i snga gong phebs dgos rgyu yin kyang ma thub pa nas phebs pa'i zhal

bzhes mdzad/ sku khams skabs skabs cung zad bsnyel yod pa zhig byung / rgyun par skyid 'phan sogs gang la phebs kyang skyon cung zad kyang med/ gling mkhar du zhal ngo bsnyel
ba sogs byung bas bdag la 'gro dgos phebs nas phyin/ dpon slob lor sgrub mchod la phebs/ kye rdor sgrub mchod gnang / sku mtshams se ba mdzad/ bsnyel rgyu cung zad yod
pa la sku bshal phul bas/ dgung lo re gnyis bzhes pa/ phag lo hor zla gnyis pa'i tshes nyer gcig gi tho rangs rjes btsun grags pa phebs byung gsung ba dang / gzhan yang
dag pa'i snang ba mang du gsungs kyang 'dir zhib par ma bris/ de kha'i mu la gzugs kyi sku'i dkyil 'khor chos kyi dbyings su bsdu bar mdzad/ de nas chos rje dbon po ba sogs
kyis bdag 'bod mi btang / ma 'khor bar gsangs 'dug pa la nam mkha' g.ya' dag cing / me tog gi char chen po bsil mar 'bab pa dang / sa chu dros pa dang / nam mkha' 'ja'
tshon gyi dra bas khebs shing / lha'i spos kyi dri ngad chen po ldang ba dang / skabs 'gar nam mkha' baiDUrYa ltar dngas shing gsal ba'i dkyil nas 'ja' sna lnga yang yang
chags shing yang yang yal ba dang / dkar po mchog tu legs pa'i rigs/ gdugs/ rgyal mtshan/ 'phan/ lnga ldi la sogs pa dang / phyag mtshan dang / ku sha'i chun po 'dra ba'i
khrod na/ lha rdzas mchod pa'i me tog dpag med 'bab pa dang / sa'i dkyil 'khor la lar nas kyi snye ma skyes pa sogs byung bas/ lo'i skya btsun thugs gzhig chug pa'i rigs
rnams/ zhabs drung spyan snga zhing brjes dus 'di 'dra ba'i nam mkha'i ltas byung / da lan

rin po che de tsam bsnyel ba ni med sku rim yang phran bu ma gtogs cher mi gnang 'dug /nam mkha' 'di ma legs zer zhing the tshom dang / yang na 'di lta bu mi bzhugs pa'i rtags
a yin zer/ thugs nyams che ba'i rigs rnams mi bzhugs par thag bcad/ bdag 'o yug na/ rje de nyid kyi dbon po shAkya dpal 'byor pa'i sku gzhogs na yod pa la/ chos rje dbon
po ba dpon slob kyis mi myur du btang ste/ bdag gi rtsar mis sleb/ bdag ni re zhig dran pa nyams nas thal/ zin rjes bsam pa'i 'char sgo sna tshogs la/ /kye hud sdug bsngal
'khor ba'i mtsho dkyil nas/ /ded dpon dam pa lan cig rnyed pa de/ /bdag lo bcu drug lon pa nas bzung ste/ /bzhi bcu zhe bzhi'i bar du bdag cag ni/ /sku drung sdod pa'i
bsod nams byung gyur kyang / /yud tsam zhig gi rgyun gyi nyams snang la/ /rmi lam sgyu ma bzhin du yal zhes thos/ /da ni mgon med bdag rnams ji ltar byed/ /pha rgod bla
ma mchog de 'bral med dran/ /dus shig zhal gyi dkyil 'khor 'dzum pa las/ /khyod ni snying gi bu gcig yin no gsung / /snyan brgyud gdams pas rjes su skyong ngo gsung /
/lo bdun bar du 'bral med byed dgos gsung / /der rjes gang byas rten 'brel 'grig yong gsung / /bsam zhing rje btsun dran no bka' drin can/ /sgom zhing bla ma dran no thugs
rje can/ /mgon khyod zhing 'di'i gdul bya rdzogs pa nas/ /dngos su mjal ba'i bsod nams da ni med/ /mya ngan ngang du 'dre ldog ngu ba las/ /thabs gzhan med pa'i gnas skabs
'di 'dra mthong / /sngon dus thub dbang shar bu ji bzhin du//

rdo rje'i spun grogs dpon po blo gsal de/ /rje btsun gong la 'chi ba'i bsod nams can/ /de bzhin bdag kyang 'chi ba mi yong bar/ /da dung lus pa'i 'di 'dra'i dus mthong ba/
/sgyu ma'i lus ni chu phung yin pa 'dra/ /min na 'di 'dra'i mchi ma gang las 'bab/ /bdag gi snying ni lcags las grub pa 'dra/ /min na tshal par 'gas las 'os ci yod/ /bsam
zhing rang snying zhu ba mig chur babs/ /bsgom shing rje btsun de nyid snying nas dran/ /da ni dngos su mjal ba'i skal ba med/ /sgyu ma'i lus ni bor ma thag de ru/ /rje
btsun drung du thogs med phyin chog snyam/ /rang la sems so btang kyang cung zad las/ /ma phan bdag gi gnas skabs 'di gzigs la/ /rje btsun bsgribs med spyan dang thugs rje
yis/ /mgon med bdag la yang yang gzigs su gsol/ /ma yengs du zhing gsol ba btab pa las/ /rmi lam ngang du gsal bar yang yang byon/ /bdag gi rna ba'i dbang po g.yas pa la/
/rje btsun zhal gyi padmo sbyar mdzad nas/ /nges don zab mo'i dam chos gnang nas yal/ /cung zad dga' yang da dung mchi ma shor/ /da dung bsam blo btang bas 'di bzhin dran/
/pha rgod rdo rje 'chang chen bla ma des/ /lan cig ma yin yang yang dus rgyun du/ /'khor 'das chos kun rang sems yin no gsung / /khyad par rang sems bla ma phyag rgya
che/ /rje btsun dam pa'i bde chen thugs nyid dang / /rang sems dag pa brjod bral bde chen de/ /mtha' dad med do gcig tu legs par soms/ /nga dang 'bral ba med do snying
gi bu/ /gsung ba dran nas bdag cag srog 'tshor gyur/ /de nas bdag gis sku'i dbon po sde pa shAkya dpal 'byor gyi

drung du rgyu mtshan bslab ston zhus pas/ gsung las/ khyod lta bu zhig med na nged rang tsho dbon po yod pa'i dgos pa yin pas 'gro ba'i babs thob yin kyang / khyed kyis ma
gir go chod pa gyis shog gsung / nged tshos 'di tshor gang drag byed gsung / der rjes bdag rnams kyis sems sdug la/ lus mgyogs par lor sleb/ sa cha gzims khang sogs bkrag
nyams pa'i skyo ba la tshad med pa byung yang / gzhal du med pa'i sku gdung rin po che de nyid sman dang dri bzang la sogs pas byugs/ gos dar ras yug la sogs pas gril/ gzhal
du med pa'i 'jig rten gyi mchod sdong chen por gyur pa'i sku gdung rin po che de nyid gdung sgrom gyi mchod rten du spyan drangs nas/ dbu rgyan dang dar zab la sogs
pas g.yogs nas gdung gi khrir spyan drangs/ mdo sde phal po che'i gleng gzhi las byung ba bzhin du/ mchod pa'i sprin phung bsam gyis mi khyab pas mchod pa'i dbus su bzhugs
su gsol nas/ rin po che bya yul gdan sa ba dpon slob kyis kye rdor/ gzims 'og nas dpon slob kyis kun rig mdzad de/ rgyud sde rin po che nas bshad pa'i bla ma'i rnal 'byor
dang rjes su 'brel ba'i gsol ba yun ring du btab pa'i tshe'ang / thams cad byings rgod dang bral zhing khams dngas pa dge sbyor gyi 'char sgo stobs che ba dang / grwa
rigs sbyin bdag rnams kyis dkar me snyan dar der bzhugs pa'i gsol 'debs pa rnams la yang zhabs tog bsam gyis mi khyab pa byung / de nas sku gdung rin po che zhugs la phul
ba'i tshe/ snga gong bla ma rin po ches zhugs 'bul bzhin gcig gnyis gnang ba'i phyag g.yog zhu myong

pa dang / zhugs 'bul mtshan la gnang gi 'dug pa nas/ nged rnams kyis kyang mtshan la byas pas/ de nyin nam mkha' shin tu lod pa rlung dmar gyis gang ba zhig 'dug /der 'dus
pa'i mi shin tu mang ba yod pa las/ phar cher gyis mi rnams kyi bsam pa la/ do dgongs nam mkha' 'gyur yong ba gzhir bcas da lta'i 'di ga byung na/ mi la la kha cig cung mi
gus su i 'gro/ nged rang tsho la bla ma de la byung ma byung la khyad med zer/ de rjes rin po che bya yul gdan sa pas zhugs 'bul mdzad mkhan/ bdag gis phyag g.yog zhus
par/ sa sri sri sri bar gdung khang rtsig pa sogs byed dus/ nam mkha' sprin 'tshub po yod pa rnams kyang shin tu 'jam par byas te bal 'jam po gsed pa srab par bkram pa 'dra
ba zhig byas/ rlung 'tshub rnams kyang zhi/ sku gdung rin po che gdung khang du gdan drangs 'phral sprin rnams la la khang pa'i gdung btang ba bzhin/ la la 'ja' dkar snam
bu brkyang ba bzhin/ la la ku sha legs par bkram pa bzhin/ la la rta rnga chus khyer ba bzhin byas/ nam mkha' la lar baiDUrYa'i mdog ltar gyur/ zla ba la 'ja' tshon sna
lngas nyis bskor/ mtha'i ri dang nam mkha' la 'ja' dkar po cung shas che tsam gyis khor yug tu bskor/ bar bar la 'ja' sna lnga snam bu brkyang pa lta bu shin tu mang bas
bskor/ zhugs kyi du ba'i rgyab tsam la 'ja' gdung tshugs shin tu gsal ba dang bcas byung ba dang / me tog mang po yod 'dug ste mtshan mor song bas la las 'dug zer/ la
las ma mthong zer/ gang ltar gdung gi du thag chod nas 'ja' sprin sogs tshang ma yal ba'i nam mkha' baiDUrYa'i mdog 'dra ba'i

ngang la zhag mang po'i bar bsdad/ de rjes 'ja' dang me tog gi char dpag tu med pa 'bab pa dang / gdung khang la sa'i brgya byin chen po skyid shod nas zhabs drung gis gdung
mjal ma ran bar bka' shog mdzad nas bzhugs zhag 'ga' gsol 'debs dang mchod 'bul bsam gyis mi khyab pa byas nas bzhugs/ de'i dus gdul bya 'ga' zhig gi rmi lam du ras pa
'dra ba'i chas bzang po spras pa mang po dang / bud med rgyan gyis brgyan pa mang pos/ dar gyi mdo li la 'od chen po zhig nam mkha'i mthongs la spyan drangs 'gro yi 'dug
pa dang / de'i zlar gzhan dud 'gro la sogs pa'i sems can shin tu mang ba 'gro yi 'dug pa dang / yang kha cig la bud med mang pos gdung khang nas chas ka khyer nas 'gro yi
'dug pa dang / chos rje dbon po bas khyed tshos 'di nas rkun ma bskyal zer zhal ba byed pa rmis pa dang / nyams che ba'i mi rnams bla ma de la 'di tsam re yang re ste byung
yang byung zer/ da 'di'i gdung khang zhal ma phye na/ mkha' 'gros spyan 'dren pa'i rtags yin zer/ skyid shod zhabs drung nas mi sna zhus/ nang so sgang rgyud nas gnang
/ gong gi rtags de dag dang mthun par gdung gsum gcig las mi 'dug pa dang / dbu bum ril byon/ gzhan phran bu ma gtogs gdung log dkar po shel 'dra ba'i khrod na/ ring bsrel
dang / gdung log la rdo rje rnal 'byor ma nA ro mkha' spyod kyi sku/ dung g.yas 'khyil/ a dang / yang du ba'i 'ja' ris la 'jigs byed kyi sku dang / phyag gi sku rus zhig
la sgrol ma dang / tshems la rnam rgyal mchod

rten dkar gsal byon/ yang grwa pa zhig gi gdung skal la dpal mgon zhal/ nged rnams kyi gdung tsha stong tsho mang po btab/ de la gser dngul gsol dus kyang me tog gi char dpag
med 'bab pa dang / 'ja' yang yang chags shing yal ba dang / grwa sbyin bdag la lar gdung tsha la ring bsrel 'byon pa sogs bsam las 'das pa byung ngo / /gzhal med gdung
las bskrun pa'i ngo mtshar rten/ /gsung gi gsang ba 'dzin pa'i skyes chen rnams/ /phyogs 'dir bsod nams gsog pa'i zhing mchog tu/ /brtse chen thugs rjes dbyings nas stsal
bar gyur/ /yang kha cig nged la med phyir gzhan la'ang 'di 'dra mi srid snyam mo/ /de dag ga la mtshungs/ ma 'jigs blo chung de dag tshur nyon dang / /skye bo dman dang
dam pa'i khyad par ni/ /rgya mtsho ba lang rmig rjes chu thigs mtshungs/ /de bas lan brgyar thal mo sbyor zhig gu /de ltar gong du brjod pas mtshon nas rje btsun dam pa
'di ni/ mthong thos dran reg pa thams cad skal ba dang ldan par shes par gyis shig /der rjes mchod mang dus/ rin po che nA landra nas gdan drangs/ dge 'dun sum brgya lhag
pa la zhag bdun bar du zhabs tog /'bul ba sogs mi rnams kyis bzang ba'i rigs la 'gran pa byung / dpon slob rang gi phyag rdzas gsog pa ma gnang bar cher med kyang / grwa
rigs sbyin bdag rnams kyis rgyu bsam gyis mi khyab pa phul te/ dpon slob dge 'dun sogs la zhabs tog 'bul ba sogs grub rjes/ rje nyid rang gi thugs rjes bskul te/ bdag rnams
kyis blo dpangs bskyed pa'i dngul gdung / spyan snga ngag dbang

chos grags rgyal mtshan gyi de la cha bzhag byas pa'i bzhengs par bsams te/ 'phral nas dang zangs kyi 'bul sdud byas/ bsam gyis mi khyab pa byung / bzo phud rje de nyid rang
gi sku rgyab mtho gang tsam pa byon shin tu legs pa 'phral du bzhengs/ skyid shod mi dbang chen po de nyid kyis bal po bzo bo shin tu mkhas pa 'dza' dzuu la dpon g.yog
lnga gnang ba'i bzo thab btsugs/ zangs brdungs grub pa'i dngul brdung ba zin la kha'i dus/ phyag na dngul 'ga' med par bzo thab 'jigs pa 'di lta bu btsugs/ da dngul bcug
byed zer rang re rnams shin tu 'tshab pa dang / mi rnams kyang khong rnams kyi lhus ma things/ da bzhengs 'phror lus 'gro ba min pa gzhan mi yong zer/ rje de nyid rang gis
snga sor chos rje slob dpon pa dpon slob 'bul sdud la rdzong dus khyi lo'i nang du sleb pa gyis shog /der ma sleb na phag lo'i nang du ma 'byor tshe dgos pa med sogs gong
du bka' phebs pa'i dus slob dpon pa'i thugs la/ rje de nyid kyi smon lam zhabs drung thams cad mkhyen pa'i thugs rjes ci 'dra yong bsam ma gtogs/ gzhan dag pa'i snang
ba ma shar na'ang / bka'i cod pan spyi bor bcings nas byang phyogs sog yul du phyin/ sprul pa'i sku thams cad mkhyen pa'i zhabs drung du sleb/ rje nyid kyi thugs dam bdud
rtsi ril bu/ dbu lo bubs sogs phul bas shin tu dgyes shing thugs brtse bas skyong bar mdzad/ dus gcig stobs ldan hor gyi rgyal rigs huM tha'i chi dang 'phrad/ sprul pa'i
sku'i gsung nas/ khyod kyi khong la sa skya

pa'i gdung rabs brjod dang gsungs pas/ thor bu zhig brjod pas sa skya pa la bcos med kyi dad pa skyes/ khong la phyag mchod byas/ yongs zhabs kyi rgyus ston pa'i mi bzang gcig
btang byung / de dang bsdongs nas byon/ rgyal po che chung bzhis gtsos pa'i bla ma thob/ rje btsun dam pa de nyid kyi thugs rje la brten pa'i rgyu dpag tu med pa rnyed/
snga sor gyi bka' rnams ma go ba la dogs pa cung zad skyes/ khong dpon slob blo 'gyur bka' bzhin khyi lo zla ba bcu gcig pa nas lam du zhugs/ sgar pa nyung bsdus shig
byung / dkon cog gsum gyi ngo bo rje btsun nyid rang cig gsungs dang du blangs/ 'bral med spyi bor sgom/ gsol ba 'bral med btab/ skyid sdug legs nyes gang yong khyed rang
mkhyen bsam yongs pas dgra jag rkun gsum gyi nyes skyon med par phag lo zla ba bcu pa la lo dgon par 'byor/ khong dpon slob sems 'pham pa dang sdug pa gong du bdag lta bur
gyur kyang sems sdug pas lus 'chi mi thub 'dug pas bdag gzhis byes mjal/ sems sdug pa la tshad med kyang khong dpon slob byon pas sems shin tu dga' ste/ khong dpon slob
la sems so gtod blo byas/ gser dngul la sogs pa rgyu'i sdug bsngal las grol/ lo dus lhag tsam la dngul gdung rin po che shin tu ngo mtshar ba gegs med rab gnas dang bcas
pa grub bo/ /dad can rnams kyis da lta mchod pa'i gnas su lo dgon pa'i mchod khang na 'brom ston pa'i dngul gdung dang lhan cig bzhugs/ sku gdung lhag ma 'ga' zhig la gdung
tsha shin tu mang po yod pa rnams gser dngul la sogs pa gsol nas phyogs bcu'i bu slob dad ldan rnams kyi mchod pa'i rten du phul lo/ /ji skad du/ dad gus gdung shugs
ldan pa'i tshogs

rnams kyis/ /dkyil 'khor sgrub mchod zang zing mchod pa sogs/ /rlabs chen dgongs pa gzhan don mthar phyin pa'i/ /gsol btab smon lam mchod rten rgya chen bsgrubs/ /gzhan yang
bla ma dam pa 'das pa'i lo zla tshes grangs dag /nges par bzung ste mchod pa byas gyur na/ /bskal ba bye bar bsags pa'i sdig bcoms nas/ /shin tu mi bzad gshin rje'i grong
las thar/ /gdugs dang rgyal mtshan rol mo 'phan la sogs/ /dung dang rnga chen rol mo sogs kyis mchod/ /mchod pa bcu dang bkra shis tshig bsgrags na/ /bskal pa ther 'bum
bsags pa'i las dag nas/ /zag med chos sku thob nas gzugs sku yi/ /snang ba skyes nas srid gsum sdug bsngal sgrol/ /bdun pa 'phrin las kyis bstan pa'i rgyun ji ltar gnas
pa'i tshul ni/ rgyal ba sras dang bcas pa'i mdzad pa dang / rje btsun 'di'i mdzad 'phrin gnyis kun 'gro'i ngo bor gnas pas/ de dag gi 'phrin las 'khor ba ji srid ma stongs
kyi bar gnas shing / de bzhin du rje btsun 'di nyid kyi 'phrin las kyang 'jug cing gnas par nges te/ ji skad du rje btsun gyis/ ji ltar nyi ma'i dkyil 'khor ni/ /'od zer
dpag tu med 'dres shing / /rtag tu bya ba gcig la 'jug /'jig rten la yang snang bar byed/ /de bzhin zag med dbyings na yang / /sangs rgyas dpag tu med 'dres shing / /mdzad
pa gcig ni mdzad pa la/ /ye shes snang ba mdzad par 'dod/ /gzhan yang sku'i bkod pa tshad med pas/ /sangs rgyas kyi zhing tshad med par gdul bya'i tshogs tshad med pa
la/ bskal pa tshad med par chos kyi 'khor lo tshad med pa bskor nas sems can 'khor du ma bsdus pa rnams bsdus/ bsdus pa rnams smin/ smin pa rnams grol/ grol ba rnams mthar
phyin pa'i go 'phang mchog la bkod/

bkod pa de dag kyang mar me gcig la gnyis mched kyi tshul du ji srid 'khor ba gnas pa de srid du rje btsun bla ma dam pa 'di'i 'phrin las kyi rgyun bzang zhing rlabs che ba
lhun grub gong 'phel du 'gyur ba ste/ ji ltar mar me gcig las mar me'i tshogs rab mang / /dpag med grangs med byung yang de la zad pa med/ /de bzhin smin pa gcig la smin
pa'-i tshogs rab mang / /dpag med grangs med byung yang zad pa med/ /ces gsungs pa ltar rje btsun bla ma dam pa 'di'i 'phrin las kyi bstan pa rtag tu lhun gyis grub cing
'phel ba yin no/ /de ltar na rje btsun sa skya pa yab sras kyi bzhed pa la/ 'o skol gyi ston pa mnyam med thub pa'i dbang po de me mo yos la lhums su zhugs/ sa pho 'brug
la sku bltams/ brgyad cu rtsa gcig pa sa pho byi ba'i lo 'go rtsom pa na mya ngan las 'das shing / de nyid kyi bstan pa lo lnga stong gnas pa'i dbang du byas na/ lha mo
dri ma med pa'i 'od lung bstan pa'i mdo las gsungs pa ltar na/ ston pa mya ngan las 'das nas lo nyis stong lnga brgya song ba na/ bod kyi rgyal rabs nyer bdun pa lha tho
tho ri snyan shal gyi ring la dam pa chos kyi dbu bsnyengs pa yin la/ de'i 'phro nas lo bdun brgya bzhi bcu rtsa gnyis lon pa lcags pho stag gi lo/ rngog lo tsA ba blo ldan
shes rab gshegs pa'i dus zhang tshe spong chos kyi bla mas brtsis pa na/ de yan la lo sum stong nyis brgya bzhi bcu rtsa gsum 'das par bzhed/ de'i 'phro nas lo lnga bcu
rtsa bdun pa me mo phag gi lo/ /rje btsun rin po che bsod nams rtse mos gung thang na la rtse nas gsar du chos la 'jug pa'i sgo zhes bya ba'i bstan chos chen po brtsams
pa'i dus brtsis pa na/ de yan lo sum stong sum brgya 'das par

bzhed/ de nas lo lnga bcu song ba me mo byi ba'i lo la/ rje btsun rin po che grags pa rgyal mtshan bde bar gshegs pa'i dus dpal ldan sa skya paNDi tas brtsis pa na/ de yan
la lo sum stong sum brgya lnga bcu 'das par bzhed/ de'i 'phro nas drug cu rtsa gcig song ba me mo glang gi lo la/ 'phags pa rin po ches chu mig tu brtsis pa na/ de yan la
sum stong bzhi brgya dang bcu gcig 'das par bzhed/ bdag chen rdo rje 'chang chen po blo gros rgyal mtshan dpal bzang po ston pa mya ngan las 'das nas lo sum stong drug brgya
sum cu rtsa gnyis la mya ngan las 'das/ de nas brtsis pa'i lo lnga bcu rtsa bdun na me pho phag gi lo stag gi zla ba'i yar tshes la rje btsun 'di nyid 'khrungs/ lo drug
cu re gcig bar chos kyi 'khor lo bskor/ me mo phag gi lo dbo zla ba'i nyer gcig la zhing gzhan du gshegs pa'i tshul bstan/ de ltar na ston pa mya ngan las 'das nas/ bdag
nyid chen po 'di nyid mya ngan las 'das pa yan la/ lo sum stong bdun brgya bcu bdun 'das par bzhed lags/ bdag ni skye zhing skye ba thams cad du/ /dam pa khyed dang nam
yang mi 'bral zhing / /bka' dang bstan bcos ma lus kun shes nas/ /'gro la ston cing bstan pa 'dzin par shog /lam gyi snying po zab mo bla ma'i lam/ /rgyal bas bsngags
pa'i dben pa'i gnas mchog tu/ /tshe 'di'i chos brgyad bya bas ma gos par/ /g.yo med rtse gcig nyams su len par shog /phyogs kun thub bstan rgyas phyir yun ring bar/ /blo
gsal khrims ldan bye bas yongs gang nas/ /mkha' mnyam 'gro ba ma lus 'dren slad du/ /zab don rgya mtsho'i dpal la spyod par shog /phan bde kun gyi gzhir gyur dam pa'i chos/
/kun nas kun tu mi nyams bskal pa ru/ /legs par

gnas shing kun tu rgyas gyur nas/ /kun bzang mchod sprin ji bzhin mchod par shog /bsam pa'i don rnams chos bzhin 'grub pa dang / /thub pa'i dgongs pa ma lus gsal ba dang /
/snyan brgyud legs bshad skal bzang kun la sgrog /bshad sgrub bya bas nyin mtshan 'da' bar shog /de tshe gegs dang bar chad ma lus pa/ /bstan srung rgya mtsho 'khor dang
bcas rnams kyis/ /g.yel med srung zhing mthun rkyen kun grub nas/ /ma lus bdud dpung tshogs rnams tshar gcod shog /brtse chen bla ma rnams kyi byin rlabs dang / /gsang chen
rgyud sde zab mo'i bden tshig gis/ /rlabs chen smon lam 'grub pa'i 'bras bu yis/ /thub bstan dar rgyas 'phel ba'i bkra shis shog /ces dus gsum sangs rgyas thams cad kyi
ngo bo mkhas grub kun gyi gtsug rgyan rje btsun dam pa 'di nyid kyi rnam thar mtha' dag ni so so skye bo'i spyod yul ma yin pas brjod par su yis nus/ khyad par bdag lta
bu blo gros chung zhing sbyangs pa zhan la brjed ngas pa/ cung zad sbyangs pa yang dben pa snying dbus su bcug pa'i nyams len phran bu las gzhung lugs rgya chen po la ma
sbyangs shing / sgra snyan ngag sogs kyis dben zhing / spobs pa ma mchis pa bdag gis ga la nus/ zhal slob mkhas pa dang grub pa dag gis mdzad pa'i 'os su 'dug kyang / grub
pa mthong thos shig ma byung bas rgya mtsho chen po las chu thigs tsam bkod pa 'di/ zhabs phyir rgyun rings pas rgyus che ba'i dbang du byas nas gsung ngag rin po ches
gtsos pa'i rnyed par dka' ba'i zab pa dang rgya che ba'i dam pa'i chos rnams kyi brgyud pa'i kha skong du med kha med du 'dug pa nas myur bar dgos rgyu yin 'dug kyang /
snyom las su lus pa las dge ba'i bshes gnyen mang po dang / nye bar len pa'i rkyen grub rgyal nas sde pa tshe dbang grags pas bskul

ba'i ngor/ rje btsun bla ma'i zhabs pad gtsug gis bsten cing / bka' drin kho nas 'tsho ba'i bka' 'bangs/ shAkya'i dge slong mi pham chos rgya mtshos mkhas grub du mas byin
gyis brlabs shing / khyad par bdag chen rdo rje 'chang blo gros rgyal mtshan dpal bzang po la sogs pa 'khon ston gdung brgyud dri ma med pas byin gyis brlabs pa dang / mgon
po che chung dngos su bzhugs pa'i gnas mchog dpal ldan lhun grub rtser mgo btsugs nas/ yongs su rdzogs pa rgyal po'i pho brang chen po gzhis ka chen po brag dkar mo'i
sa'i cha/ phun tshogs bkra shis ljongs kyi rnam par rgyal ba'i khang bzang du/ me mo spre'u'i lo hor zla lnga pa'i yar ngo'i tshes bcu gsum gyi snga char phun tshogs du ma
dang bcas te sbyar ba'o/ /'di la nor 'khrul nyes pa mchis gyur na/ /bla ma yi dam mkha' 'gro chos srung dang / /gzur gnas mkhas pa'i tshogs rnams bzod par bzhes/ /dge bas
'gro kun sangs rgyas myur thob shog/ sarba mangga laM// //

